
est interdum praestāre
    [mercātūrīs rem quaerere
        [nisi tam perīculōsum siet]
    (et item faenerārī
        [sī tam honestum siet])

maiiōrēs nostrī sīc habuēre
    (et ita in lēgibus posīuēre
        [fūrem duplī condemnārī
        (faenerātōrem quadruplī)])

    [quantō $peiiōrem$ cīuem exīstimārint faenerātōrem [quam fūrem]]
hinc licet exīstimāre

et uirum bonum
    [quom laudābant]
$ita$ laudābant

bonum agricolam (bonumque colōnum)

[amplissimē laudārī] exīstimābātur _ [quī ita laudābātur].

mercātōrem autem strēnuum (studiōsumque) rei quaerundae exīstimō
(uerum {ut suprā dīxī} perīculōsum (et calamitōsum))

at ex agricolīs et uirī fortissimī (et mīlitēs strēnuissimī) gignuntur
(maxumēque pius quaestus (stabilissimusque) cōnsequitur)
(minimēque inuidiōsus)
(minimēque male cōgitantēs sunt [quī in eō studiō occupātī sunt])

nunc {ut ad rem redeam} [quod prōmīsī īnstitūtum] prīncipium hoc erit.

quō modō agrum emī (parārīque) oporteat

    [*praedium* quom parāre cōgitābis]
$sic$ in animō habētō
    [utī nē cupidē emās
    (nēue opera tua parcās [uīsere])
    (et nē satis habeās [semel circum īre])]

    [quotiēns ībis]
$totiēns$ magis placēbit [quod bonum erit].

    [*uīcīnī* quō pactō niteant]
$id$ animum aduertitō.

in bona regiōne [bene nitēre] oportēbit.

et utī eō introeās (et circumspiciās)
utī [inde exīre] possīs.

utī bonum caelum habeat

nē calamitōsum siet.

solō bonō sua uirtūte ualeat.

[sī poteris] sub rādīce montis siet (in merīdiem spectet) (locō salubri)

operariōrum cōpia siet (bonumque aquarium) (oppidum ualidum prope siet)

[sī aut mare aut amnis [quā nāuēs ambulant] (aut uia bona (celebrisque))]

(siet in hīs agrīs [quī nōn saepe dominōs mūtant
(quī in hīs agrīs praedia uendiderint [quōs pigeat [uēndidisse]])])

(utī bene aedificātum siet)

cauētō [aliēnam disciplīnam temere contemnās].

dē dominō bonō colōnō (bonōque aedificātōre) melius emētur.

    [*ad uīllam* cum ueniēs]
uidētō [uāsa torcula (et dōlia multa)nē sient]

    [ubi nōn erunt]
scītō prō ratiōne frūctum esse

[*īnstrūmentī* nē magnī siet]
locō bonō siet.

uidētō quam minimī īnstrūmentī sūmptuōsusque ager nē siet.

scītō idem agrum quod hominem, 
quamuīs quaestuōsus siet, sī sūmptuōsus erit, relinquī nōn multum. 

praedium quod prīmum siet, sī me rogābis, sīc dicam:
dē omnibus agrīs optimōque locō iūgera agrī centum, 
uīnea est prima, uel sī uīnō multō est; 
secundō locō hortus irriguos; 
tertiō salictum; 
quārtō olētum; 
quīntō prātum;
sextō campus frūmentārius;
septumō silua caedua;
octāuō arbustum;
nōnō glandāria silua.

pater familiās, 
ubi ad uīllam uenit,
ubi larem familiārem salūtāuit,
fundum eōdem diē, sī potest, circum eat; 
sī nōn eōdem diē, at postrīdiē. 

ubi cognōuit, 
quō modō fundus cultus siet, 
operaque quae facta īnfectaque sient, 
postrīdiē eiius dieī uīlicum uocet, 
roget quid operis siet factum, 
quid restet, 
satin temperi opera sient cōnfecta, 
possitne quae relicua sient cōnficere, 
et quid factum uīnī, frūmentī aliārumque rērum omnium.

ubi ea cognōuit,
ratiōnem inīre oportet operārum, diērum.
sī ei opus nōn apparet, 
dīcit uīlicus sēdulō sē fēcisse, 
seruōs nōn ualuisse,
tempestātēs malās fuisse,
seruōs aufūgisse,
opus pūblicum effēcisse.

ubi eās aliāsque caussās multās dīxit,
ad ratiōnem operum operārumque uīlicum reuocā.
 
cum tempestātēs pluuiae fuerint,
quae opera per imbrem fierī potuerint: 
dōlia lauārī,
picārī,
uīllam pūrgārī,
frūmentum trānsferrī,
stercus forās efferrī,
stercilinum fierī, 
sēmen pūrgārī,
fūnes sarcīrī,
nouōs fierī,
centōnēs, cuculiones familiam oportuisse sibi sarcīre;
 
per feriās potuisse
fossās ueterēs tergerī,
uiam pūblicam munīrī,
uepres recidī,
hortum fodīrī,
pratum pūrgārī,
uirgās uincīrī,
spinās runcārī,
expīnsi far, 
munditiās fierī;

cum seruī aegrotārint,
cibāria tanta darī nōn oportuisse.

ubi cognita aequō animō sint 
quae relicua opera sint, cūrāre utī perficiantur. 

ratiōnēs putāre argentāriam, frūmentāriam,
pābulī caussā quae parāta sunt;

ratiōnem uīnāriam, oleāriam, quid uenierit, quid exactum siet,
quid relicuum siet,
quid siet quod uēneat; 
quae satis accipiunda sint, 
satis accipiantur; 

relicua quae sint, utī compareant.

sī quid dēsit in annum, utī paretur; 
quae supersint, ut uēneant; 
quae opus sint locātō, locentur;
quae opera fierī uelit et quae locārī uelit, 
utī imperet et ea scrīpta relinquat. 

pecus cōnsīderet.

auctiōnem utī faciat:
uēndat oleum, sī pretium habeat;
uīnum, frūmentum quod supersit, uēndat;
boues uetulōs, armenta delicula, oues deliculas,
lānam, pelles, plostrum uetus, ferrāmenta uetera, 
seruum senem, seruum morbōsum, 
et sī quid aliut supersit, uēndat.

patrem familiās uēndācem, nōn emācem esse oportet.
 
prima adulēscentia patrem familiae agrum cōnserere studēre oportet; 
aedificāre diù cōgitāre oportet, 

cōnserere cōgitāre nōn oportet, sed facere oportet. 

ubi aetās accessit ad annōs XXXVI, tum aedificāre oportet,
sī agrum cōnsitum habeās. 

ita aedifices, nē uīlla fundum quaerat.

patrem familiae uīllam rūsticam bene aedificātam habēre expedit,
cellam oleāriam, uīnāriam, dōlia multa,
utī lubeat cāritātem expectāre:
et rei et uirtūtī et glōriae erit.

torculāria bona habēre oportet, ut opus bene efficī possit.

olea ubi lecta siet, oleum fīat continuō, nē corrumpātur. 

cōgitātō quot annīs tempestātēs magnās uenīre et oleam deicere solēre:

sī citō sustuleris et uāsa parāta erunt,
damnī nihil erit ex tempestāte et oleum uiridius et melius fīet. 

sī in terra et tabulātō olea nimium diu erit, putescet, oleum fetidum fīet;

ex quāuīs olea oleum uiridius et bonum fierī potest, sī temperi faciēs.

in iugera oleti CXX uāsa bīna esse oportet, 
sī oletum bonum beneque frequēns cultumque erit; 

trapetōs bonōs prīuōs impares esse oportet,
sī orbes contriti sient, ut commutare possīs; 

fūnes loreōs prīuōs,
uectes sēnōs, 
fibulās duodenas, 
medipontōs prīuōs loreos
trochileās graecanicās 

bīnīs fūnibus sparteīs ducant 

orbiculis superiōribus octōnīs, 
īnferiōribus senis 
citius duces; 

sī rotās uoles facere, tardius ducetur, sed minōre labōre.

 
- būbīlia utī bene aedificāta habeās 

būbīlia bona, 
bonās praesepīs faliscās clātrātās: 
clātrōs interesse oportet pede:
sī ita fēceris, pābulum boues nōn ēicient.

uīllam urbānam prō cōpiā aedificātō.

in bonō praediō sī bene aedificāueris bene posiueris,
rūrī sī rēctē habitaueris,
libentius et saepius ueniēs, 
fundus melior erit, minus peccābitur, 
frūctī plūs capiēs.

frōns occipitiō prior est. 

uīcīnīs bonus estō:
familiam nē sīuerīs peccāre.

sī tē libenter uīcīnitās uidēbit, facilius tua uēndēs,
operās facilius locābis,
operariōs facilius conduces;
sī aedificābis, operis, iūmentīs, māteriē adiuuābunt;
sī quid bona salūte ūsus uēnerit, benignē dēfendet.

haec erunt uīlicī officia:
discipulīnā bonā ūtātur.

fēriae seruentur. 

aliēnō manum abstineat, sua seruet dīligenter. 

lītibus familia supersedeat:
sī quis quid dēlīquerit, prō noxā bonō modō uindicet. 

[*familiae* male nē sit 
(nē algeat)
(nē ēsuriat)] 
opere bene exerceat

facilius malō et aliēnō prohibēbit.
uīlicus, sī nōlet male facere, nōn faciet; 
sī passus erit, dominus impūne nē sinat esse. 

prō beneficiō grātiam referat,
ut aliīs rēctē facere libeat. 

uīlicus nē sit ambulātor; sōbrius siet semper;
ad cēnam nēquō eat. 
familiam exerceat: 
cōnsīderet quae dominus imperāuerit fīant. 
nē plūs cēnseat sapere se quam dominum. 

*amīcōs dominī* $eōs$ habeat sibi amīcōs.
quoi iussus siet, auscultet.
rem dīuīnam nisi compitālibus in compitō aut in focō nē faciat iniussū dominī
crēdat nēminī: 
quod dominus crēdiderit, exigat. 

satuī sēmen, cibāria, far, uīnum, oleum mūtuum dederit nēminī. 

duās aut trēs familiās habeat,
unde ūtenda roget et quibus det, praetereā nēminī. 

ratiōnem cum dominō crēbrō putet.
 
operarium mercennarium polītōrem diūtius eundem nē habeat diē.
nē quid ēmisse uelit īnsciente dominō, neu quid dominum cēlāuisse uelit. 

parasītum nē quem habeat. haruspicem, augurem,
hariolum, caldaeum nē quem cōnsuluisse uelit. 

segetem nē dēfrūdet: nam id īnfēlīx est.
opus rūsticum omne cūret utī sciat facere,
et id faciat saepe, dum nē lassus fīat: 

sī fecerit, 
scībit in mente familiae quid sit,
et illī animō aequiōre facient.

sī hoc faciet, 
minus libēbit ambulāre et ualēbit rēctius et dormībit libentius.

prīmus cubitū surgat, 
postrēmus cubitum eat: 

prius uīllam uideat clausa utī siet 
et utī suō quisque locō cubet 
et utī iūmenta pābulum habeant.
 
bouēs maximā dīligentiā cūrātōs habētō.

bubulcis opsequitō partim,
quō libentius boues cūrent.

arātra uōmerēsque facitō utī bonōs habeās.

terram cariōsam
caue nē arēs, 
nēue plostrum nēue pecus impellas:

sī ita nōn cāueris, quō impuleris,
triennii frūctum āmittēs.

pecorī et būbus dīligenter substernatur, 
ungulae cūrentur;

scabiem pecorī et iūmentīs cauētō:
id ex fame et sī impluit fierī solet. 

opera omnia mātūrē cōnficiās face; 

nam res rūstica sīc est: 
sī ūnam rem sērō fēceris, omnia opera sērō faciēs.

strāmenta sī deerunt, 
frondem iligneam legitō;

eam substernitō ouibus būbusque.

stercilinum magnum studē ut habeās; 

stercus sēdulō cōnserua: 
cum exportābis, purgātō et comminuito:
per autumnum ēuehitō.

circum oleās autumnitāte ablaqueātō et stercus additō.

frondem pōpulneam, ulmeam, querneam caeditō per tempus:
eam conditō nōn perāridam, pābulum ouibus.

item faenum cordum, 
sicilimenta dē prātō, ea ārida conditō.

post imbrem autumnum, 
rāpīnam, pābulum lupīnumque seritō.

-------------------------------------------------------

  agrum quibus locis cōnserās, sīc obseruārī oportet.
ubi ager crassus et laetus est sine arboribus, eum agrum
frūmentārium esse oportet. idem ager, sī nebulōsus est, 
rāpa, rapanōs, milium, pānicum, id maximē serī oportet. 
in agrō crassō et calidō oleam conditīuam, radium maiiōrem, 
sallentinam, orcitem, poseam, sergianam, colminianam, 
albicerem: quam eārum in iis locis 
optimam dicent esse, eam maximē seritō. hoc genus 
oleae in XXV aut in XXX pedes cōnseritō.
ager
olētō cōnserundō, quī in uentum fauonium spectābit 
et sōlī ostentus erit: alius bonus nullus erit. quī ager 
frigidior et macrior erit, ibi oleam licinianam seri oportet; sin in locō crassō aut calidō seueris, hostus nequam
erit et ferundō arbor peribit et muscus ruber molestus 
erit. 
circum coronās et circum uiās ulmōs seritō et
partim populōs, utī frondem ouibus et bubus habeas, et 
materia, sī quō opus sit, parata erit. sicubi in iis 
locis ripae aut locus umectus erit, ibi cacumina populorum seritō et harundinetum. id hòc modò seritō: bipaliō uortitō; ibi oculōs arundinis pedes ternōs alium
ab aliō seritō; ibi corrudam seritō, unde aspargi fiant. 
nam conuenit harundinetum cum corruda, eō quia
foditur et incenditur et umbram per tempus habet. salicem graecam circum harundinetum seritō, utī siet quī 
uineam alliges. uineam quō in agrō cōnseri oportet, sīc 
obseruātō: quī locus uinō optimus dicetur esse et ostentus soli, aminnium minusculum et geminum, eugeneum, heluolum minusculum cōnseritō; quī locus
crassus erit aut nebulosior, ibi aminnium maius aut 
murgentinum, apicium, lucanum seritō; ceterae uites, 
miscellae maxime, in quemuis agrum conueniunt.
IX dē fundō suburbanō 
  fundum suburbanum arbustum maxime conuenit habēre: et ligna et uirgae uenire possunt, et dominō erit quī utatur. in eodem fundō suum quidquid 
cōnseri oportet: uitem compluariam, aminnium minusculum uinō et maius et apicium:
eae
in olla in uinaceis conduntur: eadem in sapa, in 
mustō, in lora rēctē conduntur. quās suspendās duracinās aminneās maiores uel ad fabrum ferrarium 
prō passis ea rēctē seruantur.
poma, mala strutea,
cotonea, scantiana, quiriniana, item alia conditiua, mala 
mustea et punica (eō lotium suillum aut stercus ad radicem addere oportet, utī pabulum malorum fiant), 
pira uolaema, aniciana et sementiua (haec conditiua
in sapa bona erunt), tarentina, mustea, cucurbitiua, 
item alia genera quam plurima poteris seritō aut īnseritō. oleās orchites, posias: eae optime conduntur uel
uirides in muria uel in lentiscō contusae; uel orchites,
ubi nigrae erunt et siccae, sale cōnfriātō dies V: posteā
salem excutitō, in sōle pōnitō biduum, uel sine sale in
defrutum conditō. sorua in sapa condere uel siccare: 
arida facias; item pira facias. 

-------------------------------------------------------

  ficōs mariscās in locō cretōsō et apertō seritō; africanās et herculaneas, sacontinas, hibernas, tellanas
atrās pediculō longo: eās in locō crassiore aut stercorātō seritō. pratum sī irrigiuum habēbis, sī nōn
erit siccum, nē fenum desiet, summittitō.
sub urbe
hortum omne genus, coronamenta omne genus, bulbōs
magaricōs, murtum coniugulum et album et nigrum, 
loream delphicam et cypream et siluaticam, nuces caluas, abellanas, praenestinas, graecas: haec facitō utī
serantur. fundum urbanum, et quī eum fundum solum 
habēbit, ita paret itaque cōnserat, utī quam sollertissimum habeat. 

-------------------------------------------------------

  salicta locīs aquōsīs, ūmectīs, umbrōsīs, propter
amnēs, ibi serī oportet: et id uidētō utī aut domu
opus siet aut ut uēndere possit. prata irrigiua, sī 
aquam habēbis, id potissimum facitō; sī aquam nōn habēbis, sicca quam plurima facitō. hoc est praedium quod, ubi uis, expedit facere. 
XII quō modō oletum agri iugera CCXL īnstruere oporteat 
  quō modō oletum agri iugera CCXL īnstruere
oporteat. uilicum, uilicam, operariōs quīnque, bubulcōs III, asinarium I, subulcum I, opilionem I:
summa h. XIII. boues trinōs, asinōs ornātōs clitellariōs, quī stercus uectent, tris, asinum molarium
I, oues C. 
uasa olearia īnstructa iuga quīnque,
ahenum quod capiat .q. XXX, operculum aheni, uncōs ferreōs III, urceōs aquariōs III, īnfidibula II,
ahenum quod capiat .q. V, uncōs III, labellum pollulum
I, amphorās oleariās II, urnam quinquagenariam
unam, trullās tris, situlum aquarium I, peluim I, 
matellionem, trullium, scutriscum, matellam, nassiternam, trullam, candelabrum, sextarium, 
plostra maiora III, aratra cum uomeribus VI, iuga 
cum loris ornata III, ornamenta bubus VI;
sirpicem
I, crates stercerariās IIII, sirpeās stercerariās 
III, semunciās trēs, īnstrata asinis III; ferramenta: 
ferreās VIII, sarcula VIII, palās IIII, rutra V, 
rastrōs quadridentes II, falces fenariās †.n. III†,
stramentariās V, arborariās V, securis III, cuneōs
III, fistulam farrariam I, forpicis duas, rutabulum I, 
foculōs II;
dolia olearia C, labra XII, dolia quō
uinaciōs condat X, amurcaria X, uinaria X, frumentaria XX, lupinarium I, seriās X, labrum eluacrum
unum, solium I, labra aquaria II, opercula doliis seriis 
priua; molās asinariās unās et trusatilis unas, hispaniēnsis unas, molilia III, abacum I, orbes aheneōs II, mēnsas
II, scamna magna III, scamnum in cubiculō I, scabilla III, sellās IIII, solia duō, 
lectum in cubiculo
I, lectōs loris subtentōs IIII et lectōs III; pilam
ligneam I, fullonicam I, telam iogalem I, pilās II, pilum fabarium I, farrearium I, seminarium I, quī 
nucleōs succernat I, modium unum, semodium unum,
culcitās VIII, īnstragula octō, puluinōs XVI, operimenta X, mappās III, centones pueris VI.
XIII quō modō uiniae iug. C īnstituere oporteat 
  quō modō uiniae iug. C īnstituere oporteat. uilicum, uilicam, operariōs X, bubulcum I, asinarium
I, salictarium I, subulcum I: summa homines XVI. 
boues II, asinōs plostrariōs II, asinum molarium I.
uasa torcula īnstructa III, dolia, ubi quīnque uindemiae esse possint culleum DCCC, dolia, ubi uinaceōs
condat, XX, 
frumentaria XX, opercula doliorum et
tectaria priua, urnās sparteās sex, amphorās sparteās IIII, īnfidibula II, cola uitilia III, cola quī florem 
demant III, urceōs mustariōs X; plostra II, aratra
II, iugum plostrarium I, iugum †uinarium† I, iugum
asinarium I, orbem aheneum I, molile I; aheneum 
quod capiat culleum I, operculum aheni I, uncōs
ferreōs III, ahenum coculum quod capeat culleum,
urceōs aquariōs II, nassiternam I, peluim I,
matellionem I, trulleum I, situlum aquarium I, 
scutriscum, trullam, candelabrum, matellam, lectōs
IIII, scamnum I, mēnsās II, abacum I, arcam uestiariam I, armarium promptarium I, scamna longa
VI, rotam aquariam I, modium praeferratum I, 
semodium I, labrum eluacrum I, solium, labrum lupinarium I, seriās X; 
ornamenta bubus, ornamenta
asinis īnstrata III, semunciās III, sportās faecariās III, 
molās asinariās III, molās unās trusatilis; ferramenta: 
falces sirpiculās V, falces siluaticās VI, arborariās 
III, secures V, cuneōs IIII, uomeres, ferreās X,
palās VI, rutra IIII, rastrōs quadridentes II, crates
stercorariās IIII, sirpiam stercorariam I, faculās uiniaticās XL, faculās rustariās X, 
foculōs II, forpices II, rutabulum; corbulās amerinās XX, quala
sataria uel alueōs XL, palās ligneās XL, luntris II,
culcitās IIII, īnstragula IIII, puluinōs VI, operimenta VI, mappās III, centones pueris VI.

-------------------------------------------------------

  in torcularium quae opus sunt uasis quinis: prela
temperata V, superuacanea III, suculās V, superuacaneam I, funes loreōs V, subductariōs V, melipontis
V, trochliās X, capistra V, assercula ubi prela 
sita sient V, seriās III, uectes XL, fibulās XL cōnstibilis ligneas, quī arbores comprimat sī dishiascent, 
et cuneōs VI, trapetōs V, cupās minusculās X, alueōs
X, palās ligneās X, rutra ferrea quīnque. 
XV quō modō torcularium et cellam oleariam parare 
oporteat 
  in torcularium in usu quod opus est: urceum,
ahenum I quod capiat q. V, uncōs ferreōs III, orbem aheneum I, molas, cribrum I, incerniculum I,
securim I, scamnum I, seriam uinariam I, clauem 
torculari I, lectum stratum ubi duō custodes liberi
cubent (tertius seruus una cum factoribus utī cubet), 
fiscinās nouas, ueteres, epidromum, puluinum, lucernas, corium I, craticulās duas, carnarium I, scalās 
unas. 

-------------------------------------------------------

  in cellam oleariam haec opus sunt: dolia olearia,
opercula, labra olearia XIIII, concās maioris II et 
minoris II, trullās aheneās tris, amphorās oleariās 
II, urceum aquarium I, urnam quinquagenariam I, 
sextarium olearium I, labellum I, īnfidibula II,
spongeās II, urceōs fictiles II, urnales II, trullas
ligneās II, claues cum clostris in cellās II, trutinam I, 
centumpondium inerctum I et pondera cetera. 
XVII uīllam aedificandam sī locabis 
  uīllam aedificandam sī locabis nouam ab solō, faber
haec faciat oportet: parietes omnes, utī iussitur, calce 
et caementis, pilās ex lapide angulari, tigna omnia quae 
opus sunt, limina, postes, iugumenta, asseres, fulmentas, praesepis bubus hibernās aestiuās faliscas,
equile, cellās familiae, carnaria III, orbem, ahenea
II, harās X, focum, ianuam maximam et alteram quam 
uolet dominus, fenestras, clatrōs in fenestrās maioris
lumina sex bipedalis X, scamna III, sellās V, telās 
iogalis duas, luminaria VI, paullulam pilam ubi
triticum pīnsat I, fulloniam I, antepagmenta, uasa 
torcula II. 
hae rei materiem et quae opus sunt dominus praebebit et ad opus dabit: serram I, lineam I 
(materiam dumtaxat succidet dolabit secabit facietque 
conductor), lapidem, calcem, harenam, aquam, paleas, 
terram unde lutum fiat. sī dē caelō uīlla tacta siet, dē ea re
u. b. a. utī fiat. huic operi pretium ab dominō bonō, 
quī bene praebeat quae opus sunt et nummōs fide bona
soluat in tegulās singulās II. 
id tectum sīc numerabitur: tegula integra quae erit; quae nōn erit (unde quarta 
pars aberit), duae prō una; conliciares quae erunt, prō 
binis putabuntur; uallus quot erunt, in singulās quaternae numerabuntur.
  uīlla lapide calce: fundamenta supra terram pede; ceterōs parietes ex latere; iugumenta et antepagmenta,
quae opus erunt, inditō. 
cetera lex utī uīlla ex calce
caementis. pretium in tegulās singulas: n. s. 
locō salubri bonō dominō haec quae supra pretia posita 
sunt; ex signō manipretium erit. locō pestilenti, ubi 
aestate fierī nōn potest, bonō dominō pars quarta
preti accedat. 

-------------------------------------------------------

  maceriās ex calce caementis silice. utī dominus omnia ad opus praebeat, altam p. V et columen p. I, 
crassam p. Is, longam p. XIV, et utī sublinat 
locari oportet. parietes uīllae sī locet in p. C (id est 
p. X quoquouersum), libellis in ped. V et perticam
I p. uic. n. X. sesquipedalem parietem dominus fundamenta faciat et ad opus praebeat: calcis in p. singulōs
longitudinem opus est modium unum, arenae modiōs
duōs.
XIX calcem partiariō locandam 
  calcem partiariō coquendam quī dant, ita datur:
perficit et coquit et ex fornace calcem eximit calcarius 
et ligna cōnficit ad furnacem; dominus lapidem, ligna 
ad fornacem, quod opus siet, praebet. 
XX materies quid anni tempestiua sit 
  robus materies, item ridica, ubi solstitium fuerit,
ad brumam semper tempestiua est; cetera materies 
quae semen habet, cum semen maturum habet, tum 
tempestiua est; quae materies semen nōn habet, cum 
glubebit, tum tempestiua est. * eō quia semen uiride
et maturum habet (id semen dē cupressō, dē pinō 
quiduis anni legere possis), item quiduis anni matura 
est et tempestiua. 
ibidem sunt nuces bimae (inde semen excidet) et anniculae: eae, ubi prīmum incipiunt 
hiascere, tum legi oportet: per sementim prīmum incipiunt maturae esse, posteā usque adeō sunt plus 
mēnses VIII. hornotinae nuces uirides sunt. ulmus,
cum folia cadunt, tum iterum tempestiua est. 
XXI torcularium sī aedificare uoles 
  torcularium sī aedificare uoles quadrinis uasis utī
contra ora sient, ad hunc modum uasa componito: 
arbores crassās p. II, altās p. VIIII cum cardinibus; 
foramina longa p. III s, exculpta digit. VI; 
ab
solō foramen prīmum p. I s; inter arbores et parietes p. II; inter II arbores p. I; arbores 
ad stipitem prīmum derectōs p. XVI (stipites crassi
p. II, alti cum cardinibus p. X); suculam praeter cardines p. VIIII; prelum longum p. XXV; inibi lingulam p. IIs. pauimentum binis uasis cum canalibus duobus p. XXXII, II trapetibus locum dextra sinistra 
pauimentum p. XX; inter binōs stipites uectibus locum
p. XXII;
alteris uasis exaduersum ab stipite extremō ad parietem quī pone arbores est p. XX. summa 
torculariō uasis quadrinis: latitudine p. LXVI, longitudine p. LII. inter parietes, arbores ubi statues, fundamenta bona facitō alta p. V: inibi lapides silices;
totum forum longum ped. V, latum p. IIs, crassum 
p. Is: 
ibi foramen pedicinis duobus facitō, ibi arbores pedicinō in lapide statuitō. inter duās arbores quod 
loci supererit, robore explētō: eō plumbum īnfunditō.
superiorem partem arborum digitōs VI altam facitō
siet: eō capitulum robustum inditō.
utī siet stipites
ubi stent, fundamenta p. V facitō: ibi silicem longum 
p. IIs, latum p. IIs, crassum p. Is, planum statuitō; ibi stipites statuitō, item alterum stipitem statuitō. 
īnsuper arbores stipitesque trabem planam imponitō, latam p. II, crassam p. I, longam p. XXXVII: uel 
duplices inditō, sī solidās nōn habēbis. sub eās trabes, 
inter canalis et parietes extremōs, ubi trapeti stent, trabeculam pedum XXIIIIs imponitō sesquipedalem aut
binās prō singulis eō supponitō.
in iis trabeculis
trabes, quae īnsuper arbores stipites stant, collocātō; in
iis tignis parietes extruitō iungitoque materiae, utī oneris satis habeat. aram ubi faciēs, pedes V fundamenta
alta facitō, lata p. VI; aram et canalem rutundam
facitō latam p. IIIIs; 
ceterum pauimentum totum
fundamenta p. II facitō. fundamenta prīmum festucātō; posteā caementis minutis et calce harenatō semipedem unumquodque corium struitō. pauimenta ad hunc
modum facitō: ubi libraueris, dē glarea et calce harenātō prīmum corium facitō: id pilis subigitō; idem alterum corium facitō: eō calcem cribrō subcretam indito
alte digitōs duō, ibi dē testa arida pauimentum struito:
ubi structum erit, pauitō fricātōque, utī pauimentum
bonum siet.
arbores stipites robustās facitō aut pineas. sī trabes minores facere uoles, canalis extra columnam expolito: sī ita feceris, trabes p. XXII longae opus 
erunt. 
orbem olearium latum p. IIII punicanis coagmentis facitō: crassum digitōs VI facitō, subscudes
iligneās adindito: eās ubi cōnfixeris, clauis corneis occluditō. in eum orbem tris catenās indito: eās catenās cum 
orbi clauis ferreis corrigitō. orbem ex ulmō aut ex
corylō facitō: sī utrumque habēbis, alternās inditō. 

-------------------------------------------------------

  in uasa uinaria stipites arboresque binis pedibus
altiores facitō. supra foramina arborum, pedem quaeque utī absiet, unae fibulae locum facitō semipedem quoquō uersum. in suculam sena foramina indito: foramen, 
quod prīmum faciēs, semipedem ab cardine facitō: cetera diuiditō quam rectissime.
porculum in media
sucula facitō. inter arbores medium quod erit, id ad mediam conlibrātō, ubi porculum figere oportebit, utī
in mediō prelum rēctē situm siet. lingulam cum faciēs, 
dē mediō prelō conlibrātō, ut inter arbores bene
conueniat: digitum pollicem laxamenti facitō. uectes 
longissimōs p. XIIX, secundōs ped. XVI, tertiōs
p. XV, remissariōs p. XII, alterōs p. X, tertiōs
p. VIII. 

-------------------------------------------------------

  trapetum quō modō concinnare oporteat. columellam ferream, quae in miliariō stat, eam rectam stare 
oportet in mediō ad perpendiculum; cuneis salignis circumfigi oportet bene; eō plumbum effundere. caueat ni 
labet columella: sī mouebitur, eximitō; denuō eodem
modō facitō, nē se moueat. 
modiolōs in orbis oleagineōs ex orcite olea facitō; eōs circumplumbātō; cauētō nē laxi sient; in cupam eōs inditō. cunicas
solidas, latās digitum pollicem facitō; labeam bifariam 
faciat habeant, quās figat clauis duplicibus, nē cadant. 

-------------------------------------------------------

  cupam facitō p. X, tam crassam quam modioli postulabunt, mediam (inter orbis quae conueniat) 
crassam quam columella ferrea erit. eam mediam pertunditō, utī in columellam indere possis; eō fistulam 
ferream inditō, quae in columellam conueniat et in
cupam. 
inter cupam dextra sinistra pertunditō late
digitōs primoris IIII, alte digitōs primoris III; sub
cupa tabulam ferream latam quam cupa media erit, 
pertusam figitō, quae in columellam conueniat. dextra 
sinistra, foramina ubi feceris, lamnis circumplectitō; replicātō in īnferiorem partem cupae omnis quattuor lamminas;
dextra sinistra, foramina utrimque secus,
lamminās sub lamminās pollulās minutās supponito: eās inter sese cōnfigitō, nē foramina maiora fiant, 
quō cupulae minusculae indentur. cupa quā fini in 
modiolōs erit, utrimque secus imbricibus ferreis quattuor
dē suō sibi utrimque secus facitō quī figas. imbrices 
mediās clauulis figitō; supra imbrices extrīnsecus cupam 
pertunditō, quā clauus eat quī orbem cludat. 
īnsuper
foramen librarium ferreum digitōs sex latum inditō, pertusum utrimque secus, quā clauus eat. haec omnia eius
rei caussa fiunt, utī nē cupa in lapide conteratur. armillās 
IIII facitō, quās circum orbem indas, nē cupa et clauus
conterantur intrīnsecus. 
cupam materia ulmea aut
faginea facitō. ferrum factum, quod opus erit, utī idem 
faber figat: HS LX opus sunt. †cum† plumbi in 
cupam emitō HS IIII. cupam quī concinnet et
modiolōs quī indat et plumbet, operās fabri dumtaxat,
HS VIII: idem trapetum oportet accommodet. summa 
sumptuis: HS LXXII praeter adiutores. 

-------------------------------------------------------

trapetum hōc modō accommodāre oportet.

librātor utī statuatur pariter ab labris; digitum minimum orbem abesse oportet ab solō mortari. orbes cauere oportet
nē quid mortarium terant. inter orbem et miliarium 
unum digitum interesse oportet; sī plus intererit atque
orbes nimium aberunt, funi circumligātō miliarium
arte crebrō, utī expleās quod nimium interest. 
sī orbes
altiores erunt atque nimium mortarium deorsom teret, 
orbiculōs ligneōs pertusōs in miliarium in columella supponito: eō altitudinem temperātō. eodem modō latitudinem orbiculis ligneis aut armillis ferreis temperātō,
usque dum rēctē temperabitur. 
  trapetus emptus est in suessanō HS CCCC et olei
p. L; composturae HS LX; uectura boum, operās VI, 
homines VI cum bubulcis HS CLXXII; cupam ornatam 
HS LXXII; prō oleō HS XXV: s. s. HS DCCXXVIIII. 
pompeis emptus ornatus HS CCCXXCIIII; uecturam
HS CCXXC; domi melius concinnatur et accommodatur, 
eō sumpti opus est HS LX: s. HS DCCXXIIII. 
sī
orbes in ueteres trapetōs parabis, mediōs crassōs p. I
digitōs III, altōs p. I, foramen semipedem quoquouorsum. eōs cum aduexeris, ex trapetō temperātō. ii
emuntur ad rufri maceriās HS CXXC, temperantur
HS XXX: tantidem pompeis emitur.

-------------------------------------------------------

  fac ad uindemiam quae opus sunt ut parentur. uasa 
lauentur; corbulae sarciantur, picentur; dolia, quae opus 
sunt, picentur. quom pluet, quala parentur, sarciantur; far molatur; maenae emantur, oleae caducae salliantur.
uuās miscellas, uīnum praeliganeum quod operarii bibant, ubi tempus erit, legitō. siccum puriter 
omnium dierum pariter in dolia diuiditō. sī opus erit, defrutum inditō in mustum dē mustō lixiuō coctum:
partem quadragesimam additō defriti uel salis sesquilibram in culleum.
marmor sī indes, in culleum libram inditō: id inditō in urnam. miscētō cum mustō:
id inditō in doleum. resinam sī indes, in culleum
musti p. III bene comminuitō, inditō in fiscellam et
facitō utī in doleō musti pendeat: eam quassātō crebrō, utī resina condeliquescat.
indideris defrutum
aut marmor aut resinam, dies XX permiscētō crebrō,
tribulātō cotidie. tortiuum mustum circumcidaneum
suō cuique dōliō diuiditō additoque pariter.

-------------------------------------------------------

  uīnum graecum hōc modō fierī oportet: uuās apiciās 
percoctās bene legitō; ubi delegeris, in eius musti culleum 
aquae marinae ueteris q. II uel salis puri modium: 
eum in fiscella suspenditō sinitoque cum mustō distabescat. sī heluiolum uīnum facere uoles, dimidium heluioli,
dimidium apicii inditō, defruti ueteris partem tricesimam additō. quidquid uini defrutabis, partem tricesimam defruti additō. 

-------------------------------------------------------

  quom uīnum coctum erit et quom legetur, facitō utī 
seruetur familiae prīmum suisque, facitoque studeās 
bene percoctum siccumque legere, nē uīnum nomen perdat. uinaceōs cotidie recentis succernitō lectō restibus subtentō uel cribrum illi rei parātō; eōs conculcātō in dolia picata uel in lacum uinarium picatum; id bene iubētō oblini, quod des bubus per hiemem;
indidem, sī uoles, lauitō paulatim: erit lorea familiae
quod bibat. 
XXIX uindemia facta ut uasa torcula subligentur 
  uindemia facta, uasa torcula, corbulas, fiscinas, funis, 
patibula, fibulās iubētō suō quidquid locō condi. dolia
cum uinō bis in diē fac extergeantur, priuasque scopulās in dolia facitō habeās illi rei, quī labra doliorum 
circumfrices. ubi erit lectum dies triginta, sī bene deacinata erunt, dolia oblinitō. sī uoles dē faece demere uīnum, 
tum erit ei rei optimum tempus. 
XXX sementim ut faciās 
  sementim facitō, ocinum, uiciam, fenum graecum, fabam, eruum, pabulum bubus; alteram et tertiam 
pabuli sationem facitō; deinde aliās fruges seritō. scrobis in ueruactō oleis, ulmis, uitibus, ficis: simul cum 
semine seritō. sī erit locus siccus, tum oleās per sementim seritō, et quae ante satae erunt, tenerās tum supputātō et arbores ablaqueātō.
XXXI oleās et reliqua semina cum seres, quō modō serās 
  oleas, ulmōs, ficōs, poma, uites, pinōs, cupressōs cum
seres, bene cum radicibus eximitō cum terra sua quam
plurima circumligatoque, utī ferre possis: in alueō aut 
in corbula ferri iubētō. cauētō, cum uentus siet aut
imber, effodiās aut feras: nam id maxime cauendum
est. 
in scrobe quom pones, summam terram subditō;
posteā operitō terra radicibus fini, deinde calcatō pedibus bene, deinde festucis uectibusque calcatō quam
optime poteris: id erit ei rei prīmum. arbores crassiores 
digitis quīnque quae erunt, eās praecisās seritō oblinitoque fimō summās et foliis alligatō.

-------------------------------------------------------

stercus diuiditō sīc: partem dīmidiam in segetem, ubi
pabulum seras, inuehitō et, sī ibi olea erit, simul ablaqueatō stercusque additō: posteā pabulum seritō. partem quartam circum oleās ablaqueatas, quom maxime
opus erit, additō terraque stercus operitō; alteram quartam partem in pratum reseruatō idque, cum maxime
opus erit, ubi fauonius flabit, euehitō luna silenti.

-------------------------------------------------------

  bùbus frondem ulmeam, populneam, querneam, ficulnam, usque dum habēbis, datō. ouibus frondem 
uiridem, usque dum habēbis, praebētō. ubi sementim
facturus eris, ibi oues delectato: et frondem usque ad 
pabula matura. pabulum aridum, quod condideris in
hiemem, quam maxime cōnseruatō cogitatoque hiemis quam longa siet. 
XXXIV ad oleam cogendam quae pares. oleam cogendam 
et efficiendam locatō 
  ad oleam cogendam quae opus erunt parentur. uimina matura, salix per tempus legatur, utī sit unde corbulae fiant et ueteres sarciantur. fibulae unde fiant: scidae iligneae, ulmeae, nuceae, ficulneae fac in stercus aut 
in aquam coniciantur: inde, ubi opus erit, fibulās facitō.
uectes iligneōs, acrufoliōs, laureōs, ulmeōs facitō utī
sient parati. 
prelum ex carpinō atra potissimum
facitō. ulmeam, pineam, nuceam, hanc atque aliam 
materiem omnem cum effodies, luna decrescente eximitō
postmeridie sine uentō austro: tum erit tempestiua, 
cum semen suum maturum erit, cauētōque per rorem trahās aut doles. quae materies semen nōn habebit, cum glubet, tempestiua erit. uentō austrō cauētō nē
quam materiem neue uīnum tractes nisi necessariō.

uineās arboresque màtùrē face incipiās putàre.
uites propages per sulcòs: susum uorsum, quod eius 
facere poteris, uitis facitō utī ducas. arbores hòc modò 
putentur: rami utī diuaricentur, quōs relinques, et utī
rēctē caedantur et nē nimium crebri relinquantur.
uites
bene nodentur: per omnès ramōs diligenter cauētō nē
uitem praecipites et nē nimium praestringas. arbores 
facitō utī bene maritae sint uitesque utī satis multae 
adserantur et, sicubi opus erit, dē arbore deiciantur,
utī in terram deprimantur, et bienniō post praeciditō
ueteres. 

-------------------------------------------------------

  uiniam sīc facitō utī cūretur: uitem bene nodatam
deligatō rēctē, flexuosa utī nē sit, susum uorsum semper 
ducitō, quod eius poteris. uinariōs custodesque rēctē
relinquitō. quam altissimam uiniam facitō alligatoque 
rēctē, dum nē nimium cōnstringas. hòc modò eam cūrato: capita uitium per sementim ablaqueatō;
uineam
putatam circumfoditō, arare incipitō; ultrō citroque 
sulcōs perpetuōs ducitō. uites tenerās quam prīmum propagatō, sīc occatō, ueteres quam minimum castratō;
potius, sī opus erit, deicitō biennioque post praeciditō.
uitem nouellam resicari tum erit tempus, ubi ualebit. 
sī uinea a uite calua erit, sulcōs interponitō ibique
uiueradicem seritō. umbram ab sulcis remouētō crebroque foditō. in uinea uetere seritō ocinum, sī macra
erit. quod granum capiat nē seritō, et circum capita 
additō stercus, paleas, uinaceas, aliquid horum, quō
rēctius ualeat.
ubi uinea frondere coeperit, pampinatō.
uineās nouellās alligatō crebrō, nē caules praefringantur; et quae iam in perticam ibit, eius pampinōs tenerōs
alligatō leuiter corrigitoque, utī rēctē spectent. ubi uua 
uaria fierī coeperit, uites subligatō, pampinatō, uuasque expellitō, circum capita saritō. 
XXXVII salictum ut suō tempore caedatur 
  salictum suō tempore caeditō, glubitō arteque alligatō. librum cōnseruatō, cum opus erit in uinea, ex eō in
aquam coicitō, alligatō. uimina, unde corbulae fiant, 
cōnseruatō. 

-------------------------------------------------------

redeō ad sementim.

[ubi quisque locus frigidissimus aquōsissimusque erit]
ibi prīmum seritō.

*in calidissimis locis* [sementim postremum fierī] oportet.

terram <caue> cariōsam tractes.

-------------------------------------------------------

ager rubricosus et terra pulla, materina, rudecta, harenosa, item quae aquōsa nōn erit,
ibi lupinum bonum fiet.

in creta et uligine et rubrica et ager quī aquosus erit,
semen adoreum potissimum seritō.

quae loca sicca et nōn herbōsa erunt, aperta ab umbra,
ibi triticum seritō.

-------------------------------------------------------

  fabam in locis ualidis nōn calamitosis seritō. uiciam 
et fenum graecum quam minime herbosis locis seritō. 
siliginem, triticum in locō apertō celsō, ubi sol quam diutissime siet, seri oportet. lentim in rudectō et rubricosō 
locō, quī herbōsus nōn siet, seritō.
hordeum, quī locus
nouus erit, aut quī restibilis fierī poterit, seritō. trimestre, quō in locō sementim maturam facere nōn 
potueris et quī locus restibilis crassitudine fierī poterit, 
seri oportet. rapinam et coles rapicii unde fiant et raphanum in locō stercoratō bene aut in locō crassō seritō. 

-------------------------------------------------------

  quae segetem stercorant. stercus columbinum spargere 
oportet in pratum uel in hortum uel in segetem; caprinum, ouillum, bubulum, item ceterum stercus omne 
sedulō cōnseruatō. amurcam spargās uel irriges ad arbores: circum capita maiora amphoras, ad minora urnas
cum aquae dimidiō addito: ablaqueatō prius nōn alte. 

-------------------------------------------------------

  quae mala in segete sint. sī cariosam terram 
tractes, cicer, quod uellitur et quod salsum est, eō 
malum est; hordeum, fenum graecum, eruum, 
haec omnia segetem exsugunt et omnia quae uelluntur. 
nucleōs in segetem nē indideris.
  quae segetem stercorent fruges: lupinum, faba,
uicia. 
  stercus unde facias: stramenta, lupinum, paleas, 
fabalia, acus, frondem iligneam, querneam. ex 
segeti uellitō ebulum, cicutam et circum salicta
herbam altam uluamque: eam substernitō ouibus bubusque, frondem putidam. partem dē nucleis succernitō
et in lacum coicito: eō aquam additō, permiscētō rutro
bene. inde lutum circum oleās ablaqueatās addito: 
nucleōs combustōs item additō.
uitis sī macra
erit, sarmenta sua conciditō minute et ibidem inaratō aut
īnfoditō. 
  per hiemem lucubratione haec facitō: ridicās et palōs, 
quōs pridie in tectō posueris, siccōs dolatō, faculās facitō, stercus egeritō.
nisi intermestri lunaque dimidiata tum nē tangās materiem: quam effodies aut 
praecides abs terra, diebus VII proximis, quibus luna 
plena fuerit, optime eximetur. omninō cauētō nē quam
materiam doles neu caedās neu tangas, sī potes, nisi
siccam neu gelidam neu rorulentam. 
frumenta face
bis sariās runcesque auenamque destringas. 

-------------------------------------------------------

dē uinea et arboribus putatis sarmenta degere et 
fascinam facere et uitis et ligna in caminum ficulna et codicillōs dominō in aceruum compone.

-------------------------------------------------------

  fornacem calcariam pedes latam X facitō, altam 
pedes XX, usque ad ped. trēs summam latam redigitō. 
sī unō praefurniō coques, lacunam intus magnam facitō, 
utī satis siet ubi cinerem concipiat, nē forās sit educendus, 
fornacemque bene struito: facitō fortax totam fornacem īnfimam complectatur. 
sī duōbus praefurnis
coques, lacuna nihil opus erit; cum cinere erutō opus erit, 
alterō praefurniō eruitō, in alterō ignis erit. ignem cauētō
nē intermittās quin semper siet, neue noctu neue ullō 
tempore intermittatur cauētō. lapidem bonum in fornacem quam candidissimum, quam minime uarium inditō.
cum fornacem faciēs, fauces praecipites deorsum
facitō; ubi satis foderis, tum fornaci locum facitō, utī 
quam altissima et quam minime uentosa siet. sī parum 
altam fornacem habēbis ubi facias, latere summam 
statuitō aut caementis cum lutō summamque extrīnsecus oblinitō.
cum ignem subdideris, sī quā flamma
exibit nisi per orbem summum, lutō oblinitō. uentus ad 
praefurnium cauētō nē accedat: inibi austrum cauētō
maxime. hoc signi erit, ubi calx cocta erit: summōs
lapides coctōs esse oportebit: item īnfimi lapides
cocti cadent et flamma minus fumosa exibit. 
XLV sī ligna et uirgās nōn poteris uendere 
  sī ligna et uirgās nōn poteris uendere neque lapidem 
habēbis unde calcem coquas, dē lignis carbones coquitō; 
uirgās et sarmenta, quae tibi usioni supererunt, in segete comburito: ubi eās combusseris, ibi papauer seritō.

  ubi tempestates malae erunt, cum opus fierī nōn 
poterit, stercus in stercilinum egerito: bubile, ouile, 
cohortem, uīllam bene purgatō; dolia plumbō uincitō
uel materie quernea uirisicca alligatō. sī bene sarseris 
aut bene alligaueris et in rimās medicamentum indideris
beneque picaueris, quoduis dolium uinarium facere poteris. medicamentum in dolium hòc modò facitō: cerae 
p. I, resinae p. I, sulpuris p. ::. 
haec omnia in
calicem nouum indito: eō additō gypsum contritum, utī
crassitudō fiat quasi emplastrum: eō dolia sarcitō. ubi 
sarseris, quī colorem eundem facias, cretae crudae partes 
duas, calcis tertiam commiscētō: inde laterculōs facitō,
coquitō in fornacem, eum conteritō idque inducitō.
  per imbrem in uīllam quaeritō quid fierī possit. nē
cessetur, munditiās facitō. cogitatō, sī nihil fiet, nihilō 
minus sumptum futurum. 

-------------------------------------------------------

per uer haec fierī oportet: sulcōs et scrobes fierī;
seminariis, uitiariis locum uerti; uites propagari. in locis
crassis et umectis ulmōs, ficōs, poma, oleās seri oportet: 
ficōs, oleas, mala, pira, uites īnseri oportet luna silenti post 
meridiem sine uentō austrō. oleas, ficōs, pira, mala hōc
modō īnseritō:
quem ramum īnsiturus eris, praeciditō, inclinatō aliquantum, ut aqua defluat; cum praecides, cauētō nē librum conuellas. sumitō tibi surculum
durum, eum praeacuitō, salicem graecam discindito: 
argillam uel cretam coadditō, harenae paululum et
fimum bubulum: haec una bene condepsitō, quam 
maxime utī lentum fiat. capitō tibi scissam salicem:
ea stirpem praecisum circumligatō, nē liber frangatur. 
ubi id feceris, surculum praeacutum inter librum et
stirpem artitō primoris digitōs II; posteā capitō tibi
surculum, quod genus īnserere uoles: eum primorem 
praeacuitō oblicum primoris digitōs II. surculum aridum, quem artiueris, eximito: eō artitō surculum,
quem īnserere uoles. librum ad librum uorsum facitō, 
artitō usque adeō quō praeacueris. idem alterum surculum, tertium, quartum facitō: quot genera uoles, tot
inditō. 
salicem graecam amplius circumligato: luto
depstō stirpem oblinitō digitōs crassum trēs. īnsuper
lingua bubula obtegitō, sī pluat, nē aqua in librum permanet: eam linguam īnsuper librum alligatō, nē cadat. 
posteā stramentis circumdatō alligatoque, nē gelus
noceat. 

-------------------------------------------------------

  uitis īnsitiō una est per uer, altera est cum uua 
floret: ea optuma est. pirorum ac malorum īnsitiō 
per uer et per solstitium dies L et per uindemiam. oleae 
et ficorum īnsitiō est per uer. 
uitem sīc īnserito: praeciditō quam īnseres, eam mediam diffinditō per medullam: eō surculōs praeacutōs artito: quōs īnseres,
medullam cum medulla componitō. altera īnsitiō est: 
sī uitis uitem continget, utriusque uitem teneram
praeacuitō, obliquō inter sese medullam cum medulla librō colligatō. 
tertia īnsitiō est: terebra uitem,
quam īnseres, pertunditō, eō duōs surculōs uitigineōs,
quod genus esse uoles, īnsectōs obliquōs artitō ad medullam: facitō iis medullam cum medulla coniungas
artitoque ea quā terebraueris alterum ex altera parte.
eōs surculōs facitō sint longi pedes binōs, eōs in terram
demittitō replicatoque ad uitis caput, mediās uitis uinclis in terram defigitō terraque operitō. haec omnia luto
depstō oblinitō alligatō integitoque ad eundem modum tamquam oleas.

-------------------------------------------------------

  ficōs et oleās alterō modō. quod genus aut ficum aut
oleam esse uoles, inde librum scalprō eximitō, alterum 
librum cum gemma dē eō ficō, quod genus esse uoles, 
eximitō, apponitō in eum locum unde exicaueris
in alterum genus facitoque utī conueniat. librum longum
facitō digitōs IIIs, latum digitōs III: ad eundem modum oblinitō, integitō, utī cetera.

-------------------------------------------------------

  sulcōs, sī locus aquosus erit, alueatōs esse oportet:
latōs summōs pedes trēs, altōs pedes quattuor, īnfimum
latum pedem I et palmum. eōs lapide cōnsternito: sī 
lapis nōn erit, perticis saligneis uiridibus controuersus 
conlatis cōnsternitō; sī pertica nōn erit, sarmentis conligatis. posteā scrobes facitō altōs p. IIIs, latōs
p. IIII, et facitō dē scrobe aqua in sulcum defluat: ita 
oleās seritō. 

-------------------------------------------------------

  uitibus sulcōs et propagines nē minus p. IIs quoquouersus facitō. sī uoles uinea citō crescat et olea, quam
seueris, semel in mēnse sulcōs et circum capita oleaginea quot mēnsibus, usque dōnec trimae erunt,
fodere oportet. eodem modō ceterās arbores procūratō.

-------------------------------------------------------

  oliuetum diebus XV ante aequinoctium uernum incipitō putare: ex eō diē dies XLV rēctē putabis. id
hòc modò putato: quā locus rēctē ferax erit, quae 
arida erunt et sī quid uentus interfregerit, ea omnia eximito: quī locus ferax nōn erit, id plus conciditō aratoque.
bene ēnodatō stirpesque leuis facitō.

-------------------------------------------------------

  taleās oleagineas, quās in scrobe saturus eris, tripedaneās deciditō diligenterque tractatō, nē liber laboret, cum dolabis aut secabis; quās in seminariō saturus
eris, pedalis facitō. eās sīc īnserito: locus bipaliō subactus siet beneque terra tenera siet beneque glittus
siet. 
cum taleam demittes, pede taleam opprimito:
sī parum descendet, maleolō aut mateola adigitō cauētōque nē librum scindas, cum adiges. palō prius locum
nē feceris, quō taleam demittas. sī ita seueris, ut †us† 
stet, talea melius uiuet.
taleae, ubi trimae sunt, tum
denique maturae sunt, ubi liber sese uertet. sī in scrobibus aut in sulcis seres, ternās taleās pōnitō easque
diuaricato: supra terram nē plus IIII digitōs trānsuorsōs emineant: uel oculōs seritō.

-------------------------------------------------------

  seminarium ad hunc modum facitō: locum quam 
optimum et apertissimum et stercorosissimum poteris 
et quam simillimum genus terrae eae, ubi semina positurus eris, et utī nē nimis longe semina ex seminariō 
ferantur, eum locum bipaliō uertitō, delapidatō circumque saepitō bene et in ordine seritō. in sesquipedem quoquouorsum taleam demittitō opprimitoque
pede: 
sī parum deprimere poteris, malleō aut matiola adigitō. digitum supra terram facitō semina emineant fimoque bubulō summam taleam oblinitō signumque aput taleam apponitō crebroque saritō, sī uoles
citō semina crescant. ad eundem modum alia semina
seritō. 

-------------------------------------------------------

  harundinem sīc seritō: ternōs pedes oculōs disponitō.
  uitiarium eodem modō facitō seritoque. ubi uitis bima 
erit, resicatō; ubi trima erit, eximitō. sī pecus pascetur, 
ubi uitem serere uoles, ter prius resicatō quam ad arborem ponas; ubi V nodōs ueteres habebit, tum ad arborem pōnitō. quotannis porrinam seritō, quotannis
habēbis quod eximas. 

-------------------------------------------------------

  pomarium seminarium ad eundem modum atque 
oleagineum facitō: suum quidquid genus talearum 
seritō. 
  semen cupressi ubi seres, bipaliō uertito: uere primō 
seritō.
porcās pedes quinōs latās facitō: eō stercus
minutum additō, cōnsaritō glebasque comminuitō.
porcam planam facitō paulum concauam: tum semen 
seritō crebrum tamquam linum; eō terram cribrō incernitō altam digitum trānsuersum; eam terram tabula
aut pedibus complanatō; furcās circum offigitō, eō perticās intenditō, eō sarmenta aut cratis ficariās imponitō, 
quae frigus defendant et solem. utī subtus homō ambulare 
possit facitō. crebrō runcatō; simul herbae coeperint 
nasci, eximito: nam sī herbam duram uelles, cupressos
simul euelles. 
  ad eundem modum semen pirorum, malorum seritō
tegitoque. nuces pineās ad eundem modum nisi tamquam 
alium seritō. 

-------------------------------------------------------

  uineam ueterem, sī in alium locum trānsferre uoles, 
dumtaxat brachium crassam licebit. prīmum deputatō, 
binās gemmās nē amplius relinquitō. 
ex radicibus bene
exfoditō, usque radices persequitō et cauētō nē radices
saucies. ita utī fuerit, pōnitō in scrobe aut in sulcō operitoque et bene occulcato: eodemque modō uineam statuitō, alligatō flexatoque, utī fuerit, crebroque foditō.
LVIII prata quō modō stercorentur 
  prata primō uere sterceratō luna silenti: quae
inrigiua nōn erunt, ubi fauonius flare coeperit. cum 
prata defendes, depurgatō herbasque malās omnis 
radicitus effoditō. 
  ubi uineam deputaueris, aceruum lignorum uirgarumque facitō. ficōs interputatō et in uinea ficōs subraditō alte, nē eās uitis scandat. seminaria facitō et
uetera resarcitō. haec facitō, ante quam uiniam fodere 
incipias.

LIX ubi daps profanata erit quid fiat 

ubi daps profanata comestaque erit, 
uernō arare incipitō. 
ea loca prīmum aratō, 
quae siccissima erunt; 
et quae crassissima et aquosissima erunt, 
ea postremum aratō, 
dum nē prius obdurescant.

LX propagatiō oleae pomorumque 
  propagatiō pomorum, aliarum arborum. ab arbore
abs terra pulli quī nascentur, eōs in terram deprimitō
extollitoque primorem partem, utī radicem capiat: inde 
bienniō post effoditō seritoque. ficum, oleam, malum
punicum, cotoneum aliaque mala omnia, laurum,
myrtum, nuces praenestinas, platanum, haec omnia 
a capite propagari eximique serique eodem modō oportet. 
LXI quae diligentius propagari uoles 
  quae diligentius propagari uoles, in aullās aut in
qualōs pertusōs propagari oportet et cum iis in scrobem
deferri oportet. in arboribus, utī radices capiant, calicem 
pertunditō: per fundum aut qualum ramum, quem radicem capere uoles, traicito: eum qualum aut calicem terra
implētō calcatoque bene, in arborem relinquitō. ubi ita
fuerit, ramum sub qualō praeciditō. 
qualum incidito
ex ima parte perpetuum: siue calix erit, conquassatō; 
cum eō qualō aut calice in scrobem pōnitō. eodem 
modō uitem facitō: eam annō post praeciditō seritoque
cum qualō. hòc modò quod genus uis propagabis.
LXII dē fenisicia 

fenum, ubi tempus erit, 
secatō cauētōque nē serō seces.
prius quam semen maturum siet, 
secatō, et, quod optimum fenum erit, seorsum condito: 
per uer, cum arabunt, 
ante quam ocinum des, quod edint, bubus.

LXIII bubus pabulum 
  bubus pabulum hòc modò parari darique oportet.
ubi sementim patraueris, glandem parari legique oportet et in aquam conici. inde semodiōs singulis bubus in
dies dari oportet et, sī nōn laborabunt, pascantur satius 
erit, aut modium uinaceorum, quōs in dolium condideris. interdiu pascito: noctu feni p. XXV uni boui
datō; 
sī fenum nōn erit, frondem iligneam et hederaciam datō. paleās triticeās et hordeaceas, acus fabaginum, uicia uel dē lupinō, item dē ceteris frugibus omnia 
conditō. cum stramenta condes, quae herbosissima erunt 
in tectō conditō et sale spargito: deinde ea prō feno
datō. 
ubi uernō dare coeperis, modium glandis aut uinaceorum datō, aut modium lupini macerati et feni 
p. XV. ubi ocinum tempestiuum erit, datō prīmum: 
manibus carpitō, id renascetur: quod falcula secueris, nōn 
renascetur.
usque ocinum datō, dōnec arescat: ita
temperatō. posteā uiciam datō; posteā panicum datō; 
secundum panicum frondem ulmeam dato: sī populneam 
habēbis, admiscētō, ut ulmeae satis siet: ubi ulmeam
nōn habēbis, querneam et ficulneam datō.
nihil est
quod magis expediat, quam boues bene cūrare. boues,
nisi per hiemem (cum nōn arabunt), pasci nōn oportet: 
nam uiride cum edunt, semper id expectant, et fiscellās habēre oportet, nē herbam sectentur, cum arabunt.
LXIV dē lignis domini 
  ligna dominō in tabulatō conditō; codicillōs oleagineōs,
radices in aceruō sub dio: metās facitō. 
LXV familiae cibaria quanta dentur 
  familiae cibaria. quī opus facient: per hiemem tritici
modiōs IIII, per aestatem modiōs IIIIs; uilicō,
uilicae, epistatae, opilioni: modiōs III; compeditis: per
hiemem panis p. IIII, ubi uineam fodere coeperint 
panis p. V, usque adeō dum ficōs esse coeperint: deinde
ad p. IIII reditō. 
LXVI uīnum familiae quantum detur 
  uīnum familiae. ubi uindemia facta erit, loram bibant
mēnses trēs; mēnse quārtō: heminās in dies, id est 
in mēnse congiōs IIs; mēnse quīntō, sextō, septimō,
octauo: in dies sextariōs, id est in mēnse congiōs
quīnque; nonō, decimō, undecimo: in dies heminās ternas, id est amphoram; 
hoc amplius saturnalibus et compitalibus: in singulōs homines congiōs. summa uini in
homines singulōs inter annum: †cum†. compeditis,
utī quidquid operis facient, prō portione addito: eōs 
nōn est nimium in annōs singulōs uini q. X ebibere.
LXVII pulmentarium familiae quantum detur 
  pulmentarium familiae. oleae caducae quam plurimum
conditō; posteā oleās tempestiuās (unde minimum olei 
fierī poterit), eās condito: parcitō utī quam diutissime
durent. ubi oleae comesae erunt, hallecem et acetum 
datō. oleum datō in mēnses unicuique $ I; salis unicuique in annō modium satis est. 
LXVIII uestimenta familiae 
  uestimenta familiae. tunicam p. IIIS, saga alternis annis. quotiēns cuique tunicam aut sagum dabis, prius 
ueterem accipitō, unde centones fiant. sculponiās bonās 
alternis annis dare oportet. 
LXIX bubus cibaria 
  bubus cibaria annua. in iuga singula: lupini modiōs
centum uiginti aut glandis modiōs CCXL, feni pondo
I)XXC ocini, fabae M°XX, uiciae M°XXX. praeterea granatui uidētō, utī satis uiciae seras. pabulum
cum seres, multās sationes facitō.
LXX quō modō ager colatur 
  quid est agrum bene colere? bene arare; quid secundum? arare; tertiō? stercorare. quī oletum saepissime et 
altissime miscebit, is tenuissimās radices exarabit; sī 
male arabit, radices susum abibunt, crassiores fient, et 
in radices uires oleae abibunt. agrum frumentarium cum
ares, bene et tempestiuō ares, sulcō uariō nē ares. 
cetera cultura est multum serere et diligenter eximere
semina et per tempus radices quam plurimās cum terra 
ferre. ubi radices bene operueris, calcare bene, nē aqua 
noceat. sī quis quaeret, quod tempus oleae serendae siet: 
agrō siccō per sementim, agrō laetō per uer.
LXXI quot plostra habēre oporteat 
  quot iuga bouerum, mulorum, asinorum habēbis, 
totidem plostra esse oportet. 
LXXII funem quam longam esse oporteat 
  funem torculum esse oportet extentum pedes LV; 
funem loreum in plaustrum p. LX, lora retinacula longa 
p. XXVI, subiugia in plostrum p. XIIX, funiculum 
p. XV; in aratrum subiugia lora p. XVI, funiculum 
p. VIII.
LXXIII dē olea colligenda 
  olea, ubi matura erit, quam prīmum cogi oportet, 
quam minimum in terra et in tabulatō esse oportet: in 
terra et in tabulatō putescit. leguli uolunt utī olea caduca quam plurima sit, quō plus legatur; factores, ut in 
tabulatō diu sit, ut fracida sit, quā facilius efficiant.
nolitō credere oleum in tabulatō posse crescere:
quam citissime cōnficies, tam maxime expediet, et totidem modis collecta plus olei efficiet et melius. olea, 
quae diu fuerit in terra aut in tabulatō, inde olei minus 
fiet et deterius. oleum, sī poteris, bis in diē deplētō: nam
oleum quam diutissime in amurca et in fracibus erit, tam
deterrimum erit. 
LXXIV oleum uiride quō modō fiat 
  oleum uiride sīc facitō: oleam quam prīmum ex 
terra tollito: sī inquinata erit, lauitō, a foliis et stercore purgatō; postridie aut post diem tertium, quam lecta 
erit, facitō. olea ubi nigra erit, stringitō. quam acerbissima olea oleum faciēs, tam oleum optimum erit:
dominō dē matura olea oleum fierī maxime expediet. sī 
gelicidia erunt, cum oleam coges, triduum atque quatriduum post oleum facitō: eam oleam, sī uoles, salem spargitō. 
quam calidissimum torcularium et cellam habētō.

LXXV custodis et capulatoris officia 
  custodis et capulatoris officia. seruet diligenter 
cellam et torcularium: cauētō quam minimum in
torcularium et in cellam introeatur. quam mundissime 
purissimeque fiat. uasō aheneō neque nucleis ad 
oleum nē utatur: nam, sī utetur, oleum male sapiet. cortinam plumbeam in lacum pōnitō, quō oleum fluat. ubi 
factores uectibus prement, continuō capulator concha 
oleum, quam diligentissime poterit, tollat, nē cesset: 
amurcam caueat nē tollat. 
oleum in labrum prīmum inditō, inde in alterum dolium indito: dē iis labris fraces 
amurcamque semper subtrahitō. cum oleum sustuleris dē 
cortina, amurcam dehoritō. 
LXXVI item custodis quī in torculariō erit officia 
  item custodis officia. quī in torculariō erunt uasa 
pura habeant cūrentque utī olea bene perficiatur beneque
siccetur. ligna in torculariō nē caedant. oleum frequenter capiant. factoribus det in factus olei sextariōs et
in lucernam quod opus siet.
fraces cotidie reiciat.
amurcam commutet, usque adeō dōnec in lacum, quī
in cella est, postremum peruenerit. fiscinās spongia 
effingat. cotidie oleō locum commutet, dōnec in dolium 
peruenerit. in torculariō et in cella caueat diligenter nē
quid olei subripiatur. 
LXXVII uasa olearia et uinaria extollere 
  ubi uindemia et oletās facta erit, prela extollitō; 
funes torculōs, melipontōs, subductariōs in carnariō aut
in prelō suspenditō; orbes, fibulas, uectes, scutulas, 
fiscinas, corbulas, quala, scalas, patibula, omnia, quis 
usus erit, in suō quidque locō reponitō.
LXXVIII dolia quō modō imbuantur 
  dolia olearia noua sīc imbuito: amurca inplētō
dies VII; facitō ut amurcam cotidie suppleas. posteā 
amurcam eximitō et arfacito:
ubi arebit, cummim
pridie in aquam īnfunditō, eam postridie deluitō. 
posteā dolium calfacitō minus quam sī picare uelis:
tepeat satis est: lenibus lignis facitō calescat; ubi temperate tepebit, tum cummim inditō, posteā linitō. sī
rēctē leueris, in dolium quinquagenarium cummim 
p. IIII satis erit. 
LXXIX bubus medicamentum 
  bubus medicamentum. sī morbum metues, sanis 
datō salis micās trēs, folia laurea III, porri fibrās III, 
ulpici spicās III, alii spicās III, turis grana tria, herbae sabinae plantās trēs, rutae folia tria, uitis albae 
caules III, fabulōs albōs III, carbones uiuōs III, uini
s. III: haec omnia sublimiter legi teri darique oportet. 
ieiunus siet quī dabit. per triduum dē ea potione unicuique boui datō. ita diuiditō, cum ter unicuique dederis, 
omnem absumas: bosque ipsus et quī dabit facitō ut uterque sublimiter stent. uase ligneō datō. 
LXXX bōs sī aegrotare coeperit
  bōs, sī aegrotare coeperit, datō continuō ei unum 
ouum gallinaceum crudum: integrum facitō deuoret. 
postridie caput ulpici conteritō cum hemina uini facitoque ebibat: sublimiter terat et uasō ligneō det, bosque
ipsus et quī dabit sublimiter stet: ieiunus ieiunō boui
datō. 
LXXXI boues nē pedes subterant 
  boues, nē pedes subterant, prius quam in uiam quoquam ages, pice liquida cornua īnfima unguitō. 
LXXXII quō modō bubus medicamentum detur 
  ubi uuae uariae coeperint fierī, bubus medicamentum 
datō quotannis, utī ualeant. pellem anguinam ubi uideris, tollitō et condito:
nē quaerās cum opus siet. 
eam pellem et far et salem et serpullum, haec omnia una conteritō cum uinō, datō bubus bibant omnibus.
per aestatem boues aquam bonam et liquidam bibant semper cūrato: ut ualeant refert.

LXXXIII panem depsticium sīc facitō 
  panem depsticium sīc facitō: manus mortariumque 
bene lauatō. farinam in mortarium inditō, aquae paulatim additō subigitoque pulchre:
ubi bene subegeris, defingitō coquitoque sub testu.
LXXXIV libum hòc modò facitō 
  libum hòc modò facitō: casei p. II bene disterat in 
mortario: ubi bene distriuerit, farinae siligineae libram 
aut, sī uoles tenerius esse, selibram similaginis solum 
eodem inditō permiscētōque cum caseō bene; ouum
unum additō et una permiscētō bene. inde panem
facitō, folia subditō, in focō calidō sub testu coquitō
leniter. 
LXXXV placentam sīc facitō 
  placentam sīc facitō: farinae siligineae L. II, 
unde solum facias; in tracta farinae L. IIII et alicae 
primae L. II. alicam in aquam īnfundito: ubi bene mollis 
erit, in mortarium purum inditō siccatoque bene; deinde
manibus depsito: ubi bene subactum erit, farinae
L. IIII paulatim additō. id utrumque tracta facitō: in 
qualō, ubi arescant, componito: ubi arebunt, componitō puriter.
cum faciēs in singula tracta, ubi depsueris, pannō oleō unctō tangitō et circumtergētō
unguitoque; ubi tracta erunt, focum, ubi cocas, calfacitō bene et testum. posteā farinae L. II cōnspargitō
condepsitoque; inde facitō solum tenue. casei ouilli
p. XIIII nē acidum et bene recēns in aquam indito: ibi 
maceratō, aquam ter mutatō. inde eximitō siccatoque
bene paulatim manibus: siccum bene in mortarium imponitō. 
ubi omne caseum bene siccaueris, in mortarium purum manibus condepsitō comminuitoque quam
maxime. deinde cribrum farinarium purum sumitō caseumque per cribrum facitō trānseat in mortarium.
posteā inditō mellis boni p. IIIIs: id una bene commiscētō
cum caseō. posteā in tabula pura, quae pateat p. I, 
ibi balteum pōnitō: folia laurea uncta supponitō, placentam fingitō. 
tracta in singula in totum solum prīmum pōnitō; 
deinde dē mortariō tracta linitō, tracta additō singulatim, item linitō, usque adeō dōnec omne
caseum cum melle abusus eris. in summum tracta in 
singula inditō, posteā solum contrahitō ornatoque, focum
deuerritō temperatoque, tunc placentam imponito:
testō calidō operitō, pruna īnsuper et circum operitō.
uidētō ut bene et otiose percoquas: aperitō, dum īnspicias, bis aut ter.
ubi cocta erit, eximitō et melle unguito: haec erit placenta semodialis.
LXXXVI spiram sīc facitō 
  spiram sīc facitō: quantum uoles prō ratione, ita utī 
placenta fit, eadem omnia facitō, nisi aliō modō fingitō. 
in solō tracta cum melle oblinitō bene. inde, tamquam
restim tractes, facitō: ita imponitō in solō, simplicibus
complētō bene arte. cetera omnia, quasi placentam facias,
facitō coquitoque. 
LXXXVII scriblitam sīc facitō 
  scriblitam sīc facitō: in balteō, tractis, caseō ad eundem modum facitō utī placentam, sine melle, coquitoque. 
LXXXVIII globulōs sīc facitō
  globōs sīc facitō: caseum cum alica ad eundem modum miscētō; inde, quantōs uoles facere, facitō. in
aenum calidum unguen inditō. singulōs aut binōs coquitō uersatoque crebrō duabus rudibus: coctōs eximitō,
eōs melle unguitō, papauer īnfriato: ita pōnitō.
LXXXIX encytum sīc facitō 
  encytum ad eundem modum facitō utī globōs, 
nisi calicem pertusum cauum habeat. ita in unguen 
calidum funditō. honestum quasi spiram facitō idque
duabus rudibus uorsatō prēnsatoque; item unguitō coloratoque calidum nē nimium. id cum melle
aut cum mulsō apponitō. 
XC erneum sīc facitō 
  erneum placentum tamquam placentam. eadem omnia inditō, quae in placentam. id permiscētō in alueō,
id inditō in irneam fictilem, eam demittitō in aulam
aheneam aquae calidae plenam. ita coquitō ad ignem:
ubi coctum erit, irneam cōnfringitō. ita pōnitō.
XCI spaeritam sīc facitō 
  spaeritam sīc facitō, ita utī spiram, nisi sīc fingito: 
dē tractis, caseō, melle sphaerās pugnum altās facitō; eās 
in solō componitō dēnsas: eodem modō componitō atque
spiram itemque coquitō.

  uotum prō bubus, ut ualeant, sīc facitō: marti siluanō 
in silua interdius in capita singula boum uotum facitō; 
farris L. III et lardi p. IIIIs et pulpae p. IIIIs, uini 
s. III: id in unum uās licētō coicere et uīnum item
in unum uās licētō coicere. eam rem diuinam uel seruus
uel liber licebit faciat. ubi res diuina facta erit, 
statim ibidem cōnsumitō. mulier ad eam rem diuinam nē 
adsit neue uideat quō modō fiat. hoc uotum in annōs 
singulōs, sī uoles, licebit uouere.

  sauillum hòc modò facitō: farinae selibram, casei 
p. IIs una commiscētō quasi libum, mellis p. :- et
ouum unum. catinum fictile oleō unguitō. ubi omnia 
bene commiscueris, in catinum indito: catinum testō 
operitō. uidētō ut bene percocās medium, ubi altissimum est: ubi coctum erit, catinum eximitō, melle
unguitō, papauer īnfriatō, sub testum subde paulisper, 
posteā eximito: ita pone cum catillō et lingula. 
XCIV pultem punicam sīc facitō 
  pultem punicam sīc coquito: libram alicae in aquam 
inditō, facitō utī bene madeat. id īnfunditō in alueum
purum, eō casei recentis p. III, mellis p. s, ouum unum: 
omnia una bene permiscētō. ita īnsipitō in aulam nouam.
XCV graneam triticeam sīc facitō 
  graneam triticeam sīc facitō: selibram tritici puri in 
mortarium purum indat, lauet bene corticemque deterat 
bene eluatque bene: posteā in aulam indat et aquam 
puram cocatque. ubi coctum erit. lacte addat paulatim, 
usque adeō dōnec cremor crassus erit factus.

  amulum sīc facitō: siliginem purgatō bene; posteā in 
alueum indat, eō addat aquam bis in diē. diē decimō 
aquam exsiccatō, exurgētō bene, in alueō purō miscētō
bene: facitō tamquam faex fiat. id in linteum nouum 
inditō, exprimitō cremorem in patinam nouam aut in
mortarium: id omne ita facitō et refricatō denuō. eam 
patinam in sōle pōnitō arescat: ubi arebit, in aullam
nouam indito: inde facitō cum lacte coquat. 
XCVII salem candidum sīc facitō 
  salem candidum sīc facitō: amphoram defractō collō 
puram implētō aquae purae, in sōle pōnitō. ibi fiscellam
cum sale populari suspenditō et quassatō supplētōque
identidem. id aliquotiēns in diē cotidie facitō, usque adeō 
dōnec sal desiuerit tabescere biduum.
id signi erit:
menam aridam uel ouum demittito: sī natabit, ea muries 
erit, uel carnem uel caseōs uel salsamenta quō condas.
eam muriam in labella uel in patinās in sōle pōnitō: 
usque adeō in sōle habētō dōnec concreuerit: inde flos
salis fiet. ubi nubilabitur et noctu sub tectō pōnitō; 
cotidie, cum sol erit, in sōle pōnitō. 

gallinās et ānserēs sīc farcito: gallinās teneras, quae 
prīmum parient, concludat; polline uel farina hordeacia cōnsparsa turundās faciat: eās in aquam intinguat, in ōs indat.
paulatim cotidie addat, ex 
gula cōnsideret quod satis sit. bis in diē farciat et meridie
bibere dato: nē plus aqua sita siet horam unam. 
eodem modō ānserem alitō, nisi prius datō bibere et bis 
in diē, bis escam. 

palumbum recentem. ubi prēnsus erit, ei fabam 
coctam tostam prīmum datō, ex ore in eius ōs īnflatō,
item aquam: hoc dies VII facitō. posteā fabam fresam 
puram et far purum facitō et fabae tertia pars ut īnferuescat: tum far īnsipiat, puriter facitō et coquito
bene. id, ubi excluseris, depsitō bene, oleō manum
unguito: prīmum pusillum, posteā magis depses, oleō 
tangitō depsitoque, dum poterit facere turundas: ex
aqua datō, escam temperatō. 

aream sīc facitō: locum ubi faciēs cōnfoditō. posteā 
amurca cōnspargitō bene sinitoque combibat. posteā comminuitō glebās bene, deinde coaequatō et pauiculis uerberatō.
posteā denuō amurca cōnspargitō sinitoque arescat. sī ita feceris, neque formicae nocebunt neque herbae nascentur.

frumentō nē noceat curculiō neu mures tangant: 
lutum dē amurca facitō; palearum paulum additō, sinitō
macerescant bene et subigitō bene. eō granarium totum oblinitō crassō lutō; posteā cōnspargitō amurca
omne quod lutaueris. ubi aruerit, eō frumentum refrigeratum condito: curculiō nōn nocebit. 

olea sī fructum nōn feret, ablaqueatō. posteā stramenta circumponitō; 
posteā amurcam cum aqua commiscētō aequās partes. deinde ad oleam circumfundito: ad
arborem maxumam urnam commixti sat est, ad 
minores arbores prō ratione inditō. et idem hoc sī faciēs
ad arbores feraces, eae quoque meliores fient: ad eās 
stramenta nē addideris. 

  fici utī grossōs teneant, facitō omnia quō modō
oleae, et hoc amplius: cum uer appetet, terram adaggeratō bene. sī ita feceris, et grossi nōn cadent et fici 
scabrae nōn fient et multō feraciores erunt. 
CIV  conuoluolus in uinia nē siet 
  conuoluolus in uinia nē siet, amurcam conditō, 
puram bene facitō, in uās aheneum inditō congiōs II.
posteā igni leni coquitō, rudicula agitatō crebrō, usque 
adeō dum fiat tam crassum quam mel. posteā sumitō bituminis tertiarium et sulpuris quartarium.
conterito
in mortariō seorsum utrumque. posteā īnfriatō quam 
minutissime in amurcam calidam et simul rudicula miscētō
et denuō coquitō sub diō caelo: nam sī in tectō coquas,
cum bitumen et sulpur additum est, excandescet. ubi
erit tam crassum quam uiscum, sinitō frigescat. hoc
uitem circum caput et sub brachia unguito: conuoluolus nōn nascetur. 
CV oues nē scabrae fiant 
  oues nē scabrae fiant, amurcam conditō, puram bene 
facitō; aquam quā lupinus deferuerit et faecem dē 
uinō bonō, inter se omnia commiscētō pariter. posteā,
cum detonderis, unguitō totas: sinitō biduum aut triduum cōnsudent.
deinde lauitō in mari; sī aquam
marinam nōn habēbis, facitō aquam salsam: ea lauitō. 
sī haec sīc feceris, neque scabrae fient et lanae plus et 
meliorem habebunt, et ricini nōn erunt molesti. eodem 
in omnes quadripedes utitō, sī scabrae erunt.
CVI amurca axem unguitō
  amurca decocta axem unguitō et lora et calciamenta
et coria omnia: meliora faciēs. 
CVII uestimenta nē tiniae tangant 
  uestimenta nē tiniae tangant, amurcam decoquitō
ad dimidium, ea unguitō fundum arcae et extrīnsecus
et pedes et angulōs. ubi ea adaruerit, uestimenta conditō. sī ita feceris, tiniae nōn nocebunt.
et item
ligneam supellectilem omnem sī ungues, nōn putescet, et, cum ea terseris, splendidior fiet; item ahenea 
omnia unguitō, sed prius extergētō bene. posteā, cum
unxeris, cum utī uoles, extergētō: splendidior erit
et aerugō nōn erit molesta. 

fici aridae sī uoles ut integrae sint, in uās fictile condito: id amurca decocta unguitō.

oleum sī in metretam nouam inditurus eris, amurca,
ita utī est cruda, prius colluitō agitatoque diu, ut bene
combibat. id sī feceris, metreta oleum nōn bibet, et 
oleum melius faciet, et ipsa metreta firmior erit. 
CX uirgās murteās utī serues: item aliud genus 
  uirgās murteās sī uoles cum bacis seruare et item
aliut genus quod uis, et sī ramulōs ficulneōs uoles cum
foliis, inter se alligatō, fasciculōs facitō: eōs in amurcam
demittitō, supra stet amurca facitō. sed ea, quae demissurus eris, sumitō paulō acerbiora. uas, quō condideris,
oblinitō plane.

CXI sī bouem aut aliam quadrupedem serpēns momorderit 
  sī bouem aut aliam quamuis quadrupedem serpēns
momorderit, melanthi acetabulum, quod medici 
uocant zmurnaeum, conteritō in uini ueteris hemina: id
per nares inditō et ad ipsum morsum stercus suillum
apponitō. et idem hoc, sī usus euenerit, homini facitō.
CXII boues utī ualeant 
  boues utī ualeant et cūrati bene sint et, quī fastidient
cibum, utī magis cupide adpetant, pabulum, quod dabis, 
amurca spargito: primō paululum, dum cōnsuescant; 
posteā magis. et datō rarenter bibere commixtam cum 
aqua aequabiliter. quārtō quīntō quoque diē hoc sīc
faciēs: ita boues et corpore cūratiores erunt et morbus
aberit. 
CXIII uīnum familiae per hiemem quī utatur 
  uīnum familiae per hiemem quī utatur: musti
q X in dolium inditō; aceti acris q. II eodem 
īnfunditō; sapae quadrantalia II; aquae dulcis q. L. 
haec rude miscētō ter in diē dies quīnque continuōs.
eō additō aquae marinae ueteris sextariōs LXIIII et
operculum in dolium imponitō et oblinitō diē X.
hoc uīnum durabit tibi usque ad solstitium: sī quid 
superfuerit post solstitium, acetum acerrimum et
pulcherrimum erit. 
CXIV quī ager a mari aberit, ibi uīnum graecum sīc facitō 
  quī ager longe a mari aberit, ibi uīnum graecum sīc
facitō: musti q. XX in aheneum aut plumbeum īnfundito: ignem subditō. 
ubi bullabit uīnum, ignem subducitō. ubi id uīnum refrixerit, in dolium quadragenarium īnfundito: 
seorsum in uās aquae dulcis q. I īnfunditō, salis M° I: sinitō muriam fierī.
ubi muria facta
erit, eodem in dolium īnfunditō. schoenum et calamum 
in pila contunditō, quod sat siet: sextarium unum 
eodem in dolium īnfunditō, ut odoratum siet. post dies 
XXX dolium oblinitō. ad uer diffunditō in amphoras:
biennium in sōle sinitō positum esse; deinde in tectum
cōnfertō. hoc uīnum deterius nōn erit quam coum. 
CXV aquae marinae concinnatiō 
  aquae marinae concinnatiō. aquae marinae .q. I
ex altō sumitō, quō aqua dulcis nōn accedit. sesquilibram salis frigitō, eodem inditō et rude miscētō, usque
adeō dōnec ouum gallinaceum coctum natabit: desinitō
miscere.
eodem uini ueteris uel aminnii uel miscelli
albi congiōs II īnfundito: miscētō probe. posteā in uas
picatum cōnfunditō et oblinitō. sī quis plus uoles aquae
marinae concinnare, prō portione ea omnia facitō. 
CXVI quō labra doliorum circumlinās 
ut bene odorata sint 
  quō labra doliorum circumlinas, ut bene odorata
sint et nē quid uiti in uīnum accedat, sapae congiōs VI
quam optimae īnfunditō in aheneum aut in plumbeum et
iris aridae contusae heminam et sertam campanicam 
p. V bene odoratam una cum iri contundās quam minutissime: 
per cribrum cernās et una cum sapa coquās sarmentis et leui flamma. 
commouētō, uidētō nē aduras;
usque coquitō, dum dimidium excoquas. ubi refrixerit, 
cōnfunditō in uās picatum bene odoratum et oblinitō
et utitō in labra doliorum.

CXVII uīnum sī uoles experiri 
  uīnum sī uoles experiri duraturum sit necne, polentam grandem dimidium acetabuli in caliculum nouum 
inditō et uini sextarium dē eō uinō, quod uoles experiri,
eodem īnfunditō et imponitō in carbones: facitō bis aut
ter īnferueat.
tum id percolato: pulentam abicitō,
uīnum pōnitō sub diō. postrīdiē mane gustato: sī id
sapiet, quod in dōliō est, scitō duraturum; sī subacidum
erit, nōn durabit. 
CXVIII uīnum asperum lene fierī 
  uīnum asperum quod erit, lene et suaue sī uoles facere,
sīc facitō: dē eruō farinam facitō librās IIII et uini 
cyathōs IIII cōnspargitō sapa. posteā facitō laterculos:
sinitō combibant noctem et diem. posteā commiscētō cum
eō uinō in dōliō et oblinitō diē LX: id uīnum erit lene
et suaue et bonō colore et bene odoratum. 
CXIX odorem deteriorem demere 
  odorem deteriorem demere uinō. testam dē tegula
crassam puram calfacitō in igni bene: ubi calebit, eam
picatō, resticula alligatō, testam demittitō in dolium īnfimum leniter, sinitō biduum oblitum dolium. sī demptus
erit odor deterior, id optime; sī nōn, saepius facitō,
usque dum odorem malum dempseris. 
CXX sī uoles scire uīnum aquam habeat necne 
  sī uoles scire in uīnum aqua addita sit necne, uasculum facitō dē materia hederacia. 
  uīnum id, quod putabis aquam habēre, eodem mittitō; sī habebit aquam, 
uīnum effluet, aqua manebit: nam nōn continet uīnum 
uās hederaceum.
CXXI uīnum coum sī uoles facere 
  uīnum coum sī uoles facere, aquam ex altō marinam sumitō mari tranquillō, cum uentus nōn erit, dies
LXX ante uindemiam, quō aqua dulcis nōn perueniet. 
ubi hauseris dē mari, in dolium īnfundito: nolitō implere, quadrantalibus quīnque minus sit quam plenum;
operculum imponitō, relinquitō quā interspiret.
ubi dies XXX praeterierint, trānsfunditō in alterum
dolium puriter et leniter: relinquitō in imō quod desiderit.
post dies XX in alterum dolium item trānsfundito: ita relinquitō usque ad uindemiam. unde uīnum
coum facere uoles, uuās relinquitō in uinea: sinitō bene
coquantur. et, ubi pluerit et siccauerit, tum deligitō et
pōnitō in sōle biduum aut triduum sub diō, sī pluuiae
nōn erunt; sī pluuia erit, in tectō in cratibus componitō, 
et, sī quā acina corrupta erunt, depurgatō. 
tum sumito
aquam marinam q. s. s. e.: in dolium quinquagenarium 
īnfunditō aquae marinae q. X. tum acina dē uuis miscellis decarpitō dē scopiō in idem dolium, usque dum
impleueris: manu comprimitō acina, ut combibant aquam
marinam: ubi impleueris dolium, operculō operitō, relinquitō quā interspiret.
ubi triduum praeterierit, eximitō dē dōliō et calcatō in torculariō et id uīnum conditō in dolia lauta et pura et sicca.
  ut odoratum bene sit, sīc facitō: sumitō testam picatam, eō prunam lenem inditō, suffitō serta et schoeno
et palma, quam habent unguentarii, pōnitō in dōliō et
operitō, nē odor exeat, ante quam uīnum indas. hoc 
facitō pridie quam uīnum īnfundere uoles. dē lacu quam
prīmum uīnum in dolia inditō, sinitō dies XV operta,
ante quam oblinas, relinquitō quā interspiret uīnum,
posteā oblinitō. 
post dies XL diffunditō in amphoras
et additō in singulās amphorās sapae sextarium unum.
amphorās nolitō implere nimium: ānsarum īnfimarum
fini; et amphorās in sōle pōnitō, ubi herba nōn siet; 
et amphorās operitō, nē aqua accedat, et nē plus quadriennium in sōle siueris: 
post quadriennium in cuneum componitō et īnstipa.
CXXII uīnum sī uoles concinnare ut aluum bonam faciat 
  uīnum sī uoles concinnare, ut aluum bonam faciat,
secundum uindemiam, ubi uites ablaqueantur, quantum 
putabis ei rei satis esse uini, tot uites ablaqueatō et signatō. earum radices circumsecatō et purgatō. ueratri 
atri radices contunditō in pila: eās radices datō circum uitem et stercus uetus et cinerem ueterem et duās
partes terrae circumdatō radices uitis. terram īnsuper 
inicitō. 
hoc uīnum seorsum legitō. sī uoles seruare in
uetustatem ad aluum mouendam, seruato: nē commisceās cum ceterō uinō. 
dē eō uinō cyathum sumitō et miscētō
aqua et bibitō ante cenam: sine periculō aluum mouebit.
CXXIII in uīnum mustum ueratri atri 
  in uīnum mustum ueratri atri manipulum coicitō in
amphoram: ubi satis efferuerit, dē uinō manipulum 
eicitō. id uīnum seruatō ad aluum mouendam. 
CXXIV uīnum ad aluum mouendam 
  uīnum ad aluum mouendam concinnare. uites, cum
ablaqueabuntur, signatō rubrica, nē admisceās cum 
ceterō uinō. tris fasciculōs ueratri atri circumponito
circum radices et terram īnsuper inicitō. per uindemiam 
dē iis uitibus quod delegeris, seorsus seruatō. cyathum
in ceteram potionem indito: aluum mouebit et postridie 
perpurgabit sine periculō. 
CXXV lentim quō modō serues 
  lentim quō modō seruari oporteat. laserpicium
acētō diluitō, permiscētō lentim acetō laserpiciatō et
pōnitō in sōle; posteā lentim oleō perfricatō, sinitō
arescat. ita integra seruabitur rēctē. 
CXXVI oleae albae quō modō condiantur 
  oleae albae q. a. m. condiantur. ante quam nigrae
fiant, contundantur et in aquam deiciantur: crebrō 
aquam mutet. deinde, ubi satis maceratae erunt, exprimat 
et in acetum coiciat et oleum addat, salis selibram in 
modium olearum. feniculum et lentiscum seorsum
condat in acetum. sī una admiscere uoles, citō utitor. in
orculam calcatō. manibus siccis, cum utī uoles, sumitō. 
CXXVII oleam albam secundum uindemiam quam utaris 
  oleam albam, quam secundum uindemiam utī uoles,
sīc condito: musti tantundem additō, quantum aceti; 
cetera item conditō ita utī supra scriptum est.
CXXVIII epityrum album nigrum uariumque sīc facitō 
  epityrum album, nigrum uariumque sīc facitō: ex
oleis albis, nigris uariisque nuculeōs eicitō. sīc condito:
conciditō ipsas, additō oleum, acetum, coriandrum,
cuminum, feniculum, rutam, mentam; in orculam 
conditō, oleum supra siet. ita utitor.
CXXIX mustum sī uoles totum annum habēre 
  mustum sī uoles totum annum habēre, in amphoram
mustum inditō et corticem oppicatō, demittitō in piscinam: post diem XXX eximitō.
totum annum mustum erit. 
CXXX mustaceōs sīc facitō
  mustaceōs sīc facitō: farinae siligineae modium unum
mustō cōnspargitō; anesum, cuminum, adipis p. II, 
casei libram, et dē uirga lauri deraditō, eodem additō, 
et, ubi definxeris, lauri folia subtus additō, cum coques.
CXXXI uīnum concinnare ad lotium 
  uīnum concinnare, sī lotium difficilius trānsibit. caparidam uel iunipirum contunditō in pila, libram
inditō, in duobus congiis uini ueteris in uase aheneō uel 
in plumbeō deferuefacito: ubi refrixerit, in lagonam 
inditō. id mane ieiunus sumitō cyathum: proderit.
CXXXII uīnum ad isciacōs concinnare
  uīnum ad isciacōs sīc facitō: dē iunipirō materiem
semipedem crassam conciditō minutim; eam īnferuefacitō cum congiō uini ueteris.
ubi refrixerit, in lagonam cōnfunditō et posteā id utitō uini cyathum ieiunus: proderit.
CXXXIII ut interdiu canes clausōs habeas
  canes interdiu clausōs esse oportet, ut noctu acriores
et uigilantiores sint. 
CXXXIV uīnum murteum sīc facitō 
  uīnum murteum sīc facitō: murtam nigram
arfacitō in umbra; ubi iam passa erit, seruatō ad
uindemiam. in urnam musti contunditō murtae semodium: id oblinitō. ubi desiuerit feruere mustum, murtam
eximito: id est ad aluum crudam et ad lateris dolorem et
ad coeliacum.

CXXXV ad tormina et sī aluus nōn cōnsistet 
et ad taeniās et lumbricōs
  ad tormina et sī aluus nōn cōnsistet et sī taeniae
et lumbrici molesti erunt, triginta mala punica acerba 
sumitō, contunditō, inditō in urceum et uini nigri austeri
congiōs III. uās oblinito: post dies XXX aperitō et
utito: ieiunus heminam bibitō.
CXXXVI ad dyspepsiam et stranguriam 
  ad dyspepsiam et stranguriam mederi. malum punicum, ubi florebit, colligito: tris minās in amphoram 
īnfunditō; uini q. I ueteris additō et feniculi radicem puram contusam minam. oblinitō amphoram et
post dies XXX aperitō et utitor. ubi uoles cibum conquoquere et lotium facere, hinc bibitō quantum uoles
sine periculō. idem uīnum taeniās perpurgat et lumbricōs, sī sīc concinnes. 
incenatum iubet esse; postridie
thuris drachmam unam conteritō et mel coctum drachmam unam et uini sextarium origaniti. datō ieiunō,
et puerō prō aetate triobolum et uini heminam: supra 
pilam īnscendat et saliat decies et deambulet.
CXXXVII habitationem delutare 
  habitationem delutare. terram quam maxime cretosam uel rubricosam, 
  eō amurcam īnfunditō, paleās indito: sinitō quadriduum fracescat. ubi bene fracuerit,
rutrō conciditō; ubi concideris, delutato: ita neque aspergō nocebit, neque mures caua facient, neque herba
nascetur, neque lutamenta scindent se. 
CXXXVIII area quō modō fiat 
  aream, ubi frumentum teratur, sīc facitō: cōnfodiatur minute terra, 
  amurca bene cōnspargatur et combibat quam plurimum. comminuitō terram et cylindro
aut pauicula coaequato: ubi coaequata erit, neque formicae molestae erunt, et, cum pluerit, lutum nōn erit.
CXXXIX ligna amurca spargantur 
  codicillōs oleagineōs et cetera ligna amurca cruda perspargitō et in sōle pōnitō, perbibant bene: ita neque
fumosa erunt et ardebunt bene. 
CXL pirō florente dapem prō bubus fierī 
  pirō florente dapem prō bubus facitō. posteā uerno
arare incipito: ea loca prīmum aratō, quae rudecta 
harenosaque erunt; posteā, utī quaeque grauissima 
et aquosissima erunt, ita postremō aratō. 
CXLI dapem quō modō faciās 
  dapem hòc modò fierī oportet: ioui dapali culignam
uini quantam uis pollucetō; eō diē feriae bubus et bubulcis et quī dapem facient. cum pollucere oportebit, sīc 
faciēs: iupiter dapalis, quod tibi fierī oportet in domō 
familia mea culignam uini dapi, eius rei ergō macte
hac illace dape pollucenda estō. manus interluitō, 
posteā uīnum sumito: 
iupiter dapalis, macte istace
dape pollucenda estō, macte uinō īnferiō estō. uestae, 
sī uoles, datō. daps ioui: assaria pecunia, urna uini. 
ioui caste profanatō sua contagione; posteā, dape 
facta, seritō milium, panicum, alium, lentim.

CXLII propagatiō pomorum 
  propagatiō pomorum ceterarumque arborum. arboribus ab terra pulli quī nati erunt, eōs in terram deprimitō, 
extollitō, utī radicem capere possint. inde, ubi tempus 
erit, effoditō seritoque rēctē.
ficum, oleam, malum punicum, mala strutea, cotonia aliaque mala omnia, laurum 
cypriam, delphicam, prunum, myrtum coniuolum et 
myrtum album et nigrum, nuces abellanas, praenestinas, platanum, 
haec omnia genera a capitibus propagari eximique ad hunc modum oportebit: quae 
diligentius seri uoles, in calicibus seri oportet. 
in arboribus radices utī capiant, calicem pertusum sumitō tibi aut
quasillum: per ea ramulum trānsseritō. eum quasillum terra impletō calcatoque, in arbore relinquitō. 
ubi bimum erit, ramum tenerum īnfra praeciditō, cum
quasillō seritō. eō modō quoduis genus arborum facere 
poteris, utī radices bene habeant. 
item uitem in quasillum propagatō terraque bene operito: annō post 
praeciditō, cum qualō seritō. 
CXLIII * 
  prius quam messim faciēs, porcam praecidaneam hòc modò fierī oportet: cereri porca praecidanea 
porcō femina, prius quam hasce fruges condantur, far, 
triticum, hordeum, fabam, semen rapicium. thure, uinō 
ianō ioui iunoni praefatō, prius quam porcum feminam immolabis. 
ianō struem ommouetō sīc:
iane pater, tē hac strue ommouenda bonās preces 
precor, utī sies uolēns propitius mihi liberisque meis domō 
familiaeque meae. fertum ioui ommouetō et mactatō 
sīc: iupiter, tē hoc ferctō obmouendō bonās preces precor, utī sis uolēns propitius mihi liberisque meis domō 
familiaeque meae mactus hoc fertō. 
posteā iano
uīnum datō sīc: iane pater, utī tē strue ommouenda 
bonās preces bene precatus sum, eiusdem rei ergō macte 
uinō īnferiō estō. posteā ioui sīc: iupiter, macte 
istō ferctō estō, macte uinō īnferiō estō. posteā porcam praecidaneam immolatō. 
ubi exta prosecta
erunt, ianō struem ommouetō mactatoque item, utī 
prius obmoueris; ioui ferctum obmouetō mactatoque 
item, utī prius feceris. item ianō uīnum datō et ioui 
uīnum datō, item utī prius datum ob struem obmouendam et fertum libandum. posteā cereri exta et 
uīnum datō. 
CXLIV tunicae et ceterae res ubicumque emantur 
  tunicae et ceterae res ubicumque emantur.
romae: tunicas, togas, saga, centones, sculponeas. calibus et menturnis: cuculliones, ferramenta, falces, 
palas, ligones, secures, ornamenta, murices, catellas. 
uenafro: palas. suessae et in lucanis: plostra. treblae,
albae, romae: dolia, labra. tegulae ex uenafrō. 
aratra
in terram ualidam romanica bona erunt, in terram pulleam campanica; iuga romanica optima erunt, uomeris 
indutilis optimus erit. trapeti pompeis, nolae, ad rufri 
maceriam. claues, clostra romae. hamae, urnae oleariae, urcei aquarii, urnae uinariae, alia uasa ahenea 
capuae, nolae. fiscinae campanicae †eame† uiles sunt. 
funes subductariōs, spartum omne capuae. fiscinas
romanicās suessae, casino: optimae erunt romae. 
  funem torculum sī quis faciet, casini L. tunnius, uenafri C. mennius L. f.: eō indere oportet coria bona 
VIII nostratia recentia quae depsta sient, quam minimum salis habeant; ea depsere et unguere unguine 
prius oportet, tum siccare. 
funem exordiri oportet
longum p. LXXII: torōs III habeat, lora in torōs singulōs VIIII, lata digitōs II. cum tortus erit, longus
p. XLVIIII: in commissura abibit p. III, rel. erit 
p. XLVI. ubi extentus erit, accedent p. V: longus erit
p. LI. funem torculum extentum longum esse oportet 
p. LV maximis uasis, minoribus p. LI. 
funem loreum
in plostrum iustum p. LX, semifunium p. XLV, lora retinacula in plostrum p. XXXVI, ad aratrum p. XXVI, lora 
praeductoria p. XXVIIs, subiugia in plostrum lora 
p. XIX, funiculum p. XV, in aratrum subiugia lora
p. XII, funiculum p. IIX. 
  trapetōs latōs maximōs p. IIIIs, orbis altos
p. IIIs, orbis mediōs, ex lapricaedinis cum eximet, 
crassōs pedem et palmum, inter miliarium et labrum
p. II digitōs II, labra crassa digit. V. secundarium trapetum latum p. IIII et palmum, inter miliarium et
labrum pes unus digitus unus, labra crassa digitōs V,
orbis altōs p. III et digit. V, crassōs p. I et digit.
III. foramen in orbes semiped. quoquouersum facitō. 
tertium trapetum latum p. IIII, inter miliarium et
labrum p. I, labrum dig. V, orbis altōs p. III dig.
III, crassōs p. I et digit. II. trapetum, ubi aruectum
erit, ubi statues, ibidem commodatō concinnatoque.
CXLV politionem quō pactō dari oporteat 
  politionem quō pactō dari oporteat. in agrō casinate
et uenafrō in locō bonō parti octaua corbi diuidat, satis 
bonō septima, tertiō locō sexta; sī granum modiō diuidet, parti quinta. in uenafrō ager optimus nona 
parti corbi diuidat. sī communiter pisunt, quā ex parte
politori pars est, eam partem in pistrinum politor. 
hordeum quinta modiō, fabam quinta modiō diuidat. 
CXLVI uineam redemptori partiariō ut des 
  uineam cūrandam partiariō. bene cūret fundum, arbustum, agrum frumentarium.
  partiariō fenum et pabulum, quod bubus satis siet, quī illic sient: cetera omnia 
prō indiuisō. 
CXLVII boues feriis coniungere licet 
  boues feriis coniungere licet. haec licet facere: aruehant ligna, fabalia, frumentum, quod nōn saturus erit. 
mulis, equis, asinis feriae nullae, nisi sī in familia sunt. 
CXLVIII * 
  lucum conlucare romanō more sīc oportet: porco
piaculō facitō, sīc uerba concipito: sī deus, sī dea es, 
quoium illud sacrum est, utī tibi ius est porcō piaculō 
facere illiusce sacri coercendi ergō harumque rerum ergō, 
siue egō siue quis iussu meō fecerit, utī id rēctē factum
siet, eius rei ergō tē hoc porcō piaculō immolandō bonās 
preces precor, utī sies uolēns propitius mihi domō familiaeque meae liberisque meis: harumce rerum ergō macte 
hoc porcō piaculō immolandō estō. 
CXLIX * 
  sī fodere uelis alterō piaculō, eodem modō facitō, hoc
amplius dicito: operis faciundi caussa. dum opus, 
cotidie per partes facitō: sī intermiseris aut feriae publicae aut familiares intercesserint, alterō piaculō facitō. 
CL * 
  agrum lustrare sīc oportet: impera suouitaurilia
circumagi: cum diuis uolentibus quodque bene eueniat, 
mandō tibi, mani, utī illace suouitaurilia fundum agrum 
terramque meam, quota ex parte siue circumagi siue circumferenda cēnseas, utī cūres lustrare.
ianum iouemque uinō praefaminō, sīc dicito: mars pater, tē precor 
quaesoque, utī sies uolēns propitius mihi domō familiaeque 
nostrae: quoius rei ergō, agrum terram fundumque 
meum suouitaurilia circumagi iussi; utī tu morbos
uisōs inuisosque, uiduertatem uastitudinemque, calamitates intemperiasque prohibessis defendās auerruncesque;
utique tu fruges, frumenta, uineta uirgultaque grandire beneque euenire siris; 
pastores pecuaque salua
seruassis duisque bonam salutem ualetudinemque mihi 
domō familiaeque nostrae. harunce rerum ergō, fundi 
terrae agrique mei lustrandi lustrique faciendi ergō, sicuti dixi, macte hisce suouitaurilibus lactentibus immolandis esto: 
mars pater, eiusdem rei ergō, macte hisce 
suouitaurilibus lactentibus estō. 
item
cultrō facitō struem et fertum utī adsiet: inde obmouetō. 
ubi porcum immolabis, agnum uitulumque, sīc oportet: 
eiusque rei ergō macte suouitaurilibus immolandis estō. 
nominare uetat martem neque agnum uitulumque. sī
minus in omnis litabit, sīc uerba concipito: mars pater, 
sī quid tibi in illisce suouitaurilibus lactentibus 
neque satisfactum est, tē hisce suouitaurilibus 
piaculō. sī unō duobusue dubitabit, sīc uerba concipito: 
mars pater, quod tibi illoc porcō neque satisfactum est,
tē hoc porcō piaculō.

CLI uilici officia 
  uilici officia quae sunt. quae dominō praeceps: ea
omnia, quae in fundō fierī oportet quaeque emi pararique 
oportet, quō modoque cibaria, uestimenta familiae 
dari oportet, eadem utī cūret faciatque moneō dominoque dictō audiēns sit. hoc amplius, quō modō
uilicam utī oportet et quō modō eae imperari oportet, 
utī aduentu domini quae opus sunt parentur cūrenturque diligenter.
CLII uilicae officia 
  uilicae quae sunt officia, cūratō faciat. sī eam tibi
dederit dominus uxorem, ea estō contentus. ea tē metuat facitō. nē nimium luxuriosa siet. uicinās aliasque 
mulieres quam minimum utatur neue domum neue ad 
sese recipiat: ad cenam nē quō eat neue ambulatrix siet.
rem diuinam ni faciat neue mandet, quī prō ea faciat, 
iniussu domini aut dominae: scitō dominum prō tota familia rem diuinam facere.
munda siet: uīllam conuersam mundeque habeat; focum purum circumuersum 
cotidie, prius quam cubitum eat, habeat. kal., idibus, 
nonis, festus dies cum erit, coronam in focum indat, per 
eosdemque dies lari familiari prō copia supplicet.
cibum tibi et familiae cūret utī coctum habeat.
gallinās multās et oua utī habeat. pira arida, sorua, ficōs, 
uuās passas, sorua in sapa et pira et uuās in doliis et 
mala struthea, uuās in uinaciis et in urceis in terra 
obrutās et nuces praenestinās recentes in urceō in
terra obrutās habeat; mala scantiana in doliis et alia 
quae condi solent et siluatica, haec omnia quotannis 
diligenter utī condita habeat. farinam bonam et far 
suptile sciat facere. 
CLIII lex oleae legendae 
  oleam legendam hòc modò locare oportet: oleam
cogitō rēctē omnem arbitratu domini, aut quem custodem
fecerit, aut cui olea uenierit. oleam nē stringitō neue
uerberatō iniussu domini aut custodis: sī aduersus ea quis 
fecerit, quod ipse oleae delegerit, prō eō nemō soluet
neque debebitur. 
quī oleam legerint, omnes iuranto
ad dominum aut ad custodem sese oleam nōn subripuisse neque quemquam suō dolō malō ea oleitate ex 
fundō L. manli. quī eōrum nōn ita iurauerit, quod is 
legerit omne, prō eō argentum nemō dabit neque debebitur. oleam cogi rēctē satis datō arbitratu L. manli. 
scalae ita utī datae erunt, ita redditō, nisi quae uetustate fractae erunt: sī nōn erunt †reddet eaeque arbitratu reducetur†. 
sī quid redemptoris opera domino
damni datum erit, resoluito: id uiri boni arbitratu deducetur. legulōs, 
quot opus erunt, praebetō et strictores; sī nōn praebuerit, quanti conductum erit aut locatum erit, deducetur: 
tantō minus debebitur. dē fundo
ligna et oleam nē deportato: quī oleam legerit, quī deportarit, in singulās deportationes $$n. II deducentur 
neque id debebitur. 
omnem oleam puram metietur
modiō oleariō. adsiduōs homines L praebeto: duas
partes strictorum praebetō. nē quis concedat, quō olea 
legunda et facienda carius locetur, extra quam sī quem 
socium in praesentiarum dixerit: sī quis aduersum ea
fecerit, sī dominus aut custōs uolent, iurent omnes socii;
sī nōn ita iurauerint, prō ea olea legunda et faciunda
nemō dabit neque debebitur ei quī nōn iurauerit. accessiones: in M° ∞ CC accedit oleae salsae M° V, olei puri 
p. VIIII; in tota oleitate $$ V, aceti q. V. quod oleae 
salsae nōn acceperint, dum oleam legent, in modios
singulōs, $$ s. s. dabuntur. 
CLIV lex oleae faciundae 
  oleam faciundam hac lege oportet locare: facitō
rēctē arbitratu domini aut custodis, quī id negotium cūrabit. sī sex iugis uasis opus erit, facitō. homines eōs
datō, quī placebunt aut custodi aut quis eam oleam 
emerit. †trapeti facitō† sī operarii conducti erunt aut facienda locata erit, prō eō resoluitō, aut deducetur. 
oleum
nē tangitō utendi caussa neque furandi caussa, nisi quod custōs dederit aut dominus:
sī sumpserit, in singulās sumptiones $$n. XL deducentur neque debebitur. factores, 
quī oleum fecerint, omnes iurantō aut ad dominum aut ad
custodem sese dē fundō L. manlii neque alium quemquam suō dolō malō oleum neque oleam subripuisse: 
quī eōrum nōn ita iurauerit, quae eius pars erit, omne
deducetur neque debebitur. socium nē quem habetō, nisi 
quem dominus iusserit aut custōs. sī quid redemptoris
opera dominō damni datum erit, uiri boni arbitratu 
deducetur. sī uirde oleum opus siet, facitō. accedet oleum et sale suae usioni, 
quod satis siet, uasarium uict. II. 
CLV lex oleae pendentis 
  oleam pendentem hac lege uenire oportet: 
  olea pendēns in fundō uenafrō uenibit. quī oleam emerit, amplius 
quam quanti emerit omnis pecuniae centesima accedet 
(praeconium praesēns $$ L) et oleum (romanici p. 
∞ D, uiridis p. CC), oleae (caducae M° L, strictiuae
M° X: modiō oleariō mēnsum dato), unguinis p. X. ponderibus modiisque domini datō †iri pri† primae cotulās duas. 
dies argento: ex k. nou. mēnsum X;
oleae legendae faciendae, quae locata est, et sī emptor 
locarit, idibus soluitō. rēctē haec dari fierique satisque 
dari dominō, aut cui iuserit, promittitō satisque dato
arbitratu domini. donicum solutum erit aut ita satis
datum erit, quae in fundō inlata erunt, pigneri suntō. 
nē quid eōrum dē fundō deportato: sī quid deportauerit, 
domini estō. 
uasa torcula, funes, scalas, trapetōs, sī
quid et aliut datum erit, salua rēctē redditō, nisi quae 
uetustate fracta erunt; sī nōn reddet, aequom soluitō. 
sī emptor legulis et factoribus, quī illic opus fecerint, nōn 
soluerit, cui dari oportebit, sī dominus uolet, soluat:
emptor dominō debetō et id satis datō, proque ea re ita 
utī s. s. e. item pignori suntō. 
CLVI lex uini pendentis 
  hac lege uīnum pendēns uenire oportet: uinaceos
inlutōs et faecem relinquitō. locus uinis ad k. octob.
primās dabitur; sī nōn ante ea exportaueris, dominus 
uinō quid uolet faciet. cetera lex, quae oleae pendenti. 
CLVII lex uinō in doliis 
  uīnum in doliis hòc modò uenire oportet: uini in
culleōs sing. quadragenae et singulae urnae dabuntur.
quod neque aceat neque muceat, id dabitur. in triduō 
proxumō uiri boni arbitratu degustatō; sī nōn ita fecerit, uīnum prō degustatō erit. 
quot dies per dominum mora fuerit, 
quō minus uīnum degustet, totidem dies emptori procedent. 
uīnum accipitō ante k. ian. primas; sī nōn ante acceperit, dominus uīnum admetietur.
quod admēnsus erit, prō eō re soluitō; sī 
emptor postularit, dominus ius iurandum dabit uerum 
fecisse. locus uinis ad k. octobres primās dabitur; sī
ante nōn deportauerit, dominus uinō quid uolet faciet. 
cetera lex, quae oleae pendenti. 
CLVIII lex pabulō 
  quā lege pabulum hibernum uenire oporteat. quā
uendās finis dicitō. pabulum frui occipitō ex kal. septembribus: pratō siccō decedat,
ubi pirus florere coeperit; pratō inriguō, ubi super īnferque uicinus promittet, 
tum deceditō, uel diem certam utrique facitō; ceterō pabulō kal. martiis ceditō. 
bubus domitis binis, cantheriō uni, cum emptor pascet, dominō pascere recipitur; 
holeris, asparagis, lignis, aqua, itinere, actu domini usioni recipitur. sī quid emptor aut pastores aut 
pecus emptoris dominō damni dederit, boni u. a. resoluat; sī quid dominus aut familia aut pecus emptori damni 
dederit, uiri boni arbitratu resoluetur. donicum pecuniam satisfecerit aut delegarit, pecus et familia, quae 
illic erit, pigneri suntō. sī quid dē iis rebus controuersiae 
erit, romae iudicium fiat.
CLIX fructus ouium quā lege ueneat 
  fructum ouium hac lege uenire oportet: in singulas
casei p. Is (dimidium aridum), lacte, feriis quod mulserit, dimidium, et praeterea lactis urnam unam. 
hisce legibus, agnus, diem et noctem quī uixerit, in fructum; et 
kal. iun. emptor fructu decedat: sī interkalatum
erit, k. mais. 
agnōs XXX nē amplius promittat.
oues, quae nōn pepererint, binae prō singulis in fructu cedent. 
†diē† lanam et agnōs uendat, mēnses X ab coactore releget.
porcōs serariōs in oues denās singulōs pascat.
conductor duōs mēnses pastorem praebeat:
dōnec dominō satisfecerit aut soluerit, pignori estō.

-------------------------------------------------------

  semen cupressi quandō legi, seri propagarique oporteat 
  et quō pactō cupresseta seri oporteat, minius 
percennius nolanus ad hunc modum mōnstrauit: 
semen cupressi tarentinae per uer legi oportet;
materiem, ubi hordeum flauescit. id, ubi legeris, in sōle 
pōnitō, semen purgatō; id aridum conditō, utī aridum 
expostum siet. per uer seritō in locō, ubi terra tenerrima
erit (quam pullam uocant), ubi aqua propter siet: eum
locum stercoratō prīmum bene stercore caprinō aut 
ouillō, tum uortitō bipaliō; terram cum stercore bene
permiscetō, depurgatō ab herba graminibusque, bene 
terram comminuitō. 
areās facitō pedes latās quaternos:
subcauās facitō, utī aquam continere possint: inter eās 
sulcōs facitō, quā herbās dē areis purgare possis; ubi areae
factae erunt, semen seritō crebrum, ita utī linum seri
solet. eō cribrō terram incernitō, dimidiatum digitum
terram altam succernito: id bene tabula aut manibus aut 
pedibus complanatō. 
sī quandō nōn pluet, utī terra sitiat, aquam inrigatō leniter in areas; sī nōn habēbis 
unde inriges, geritō inditoque leniter. quotiēnscumque
opus erit, facitō utī aquam addas. sī herbae natae erunt, 
facitō utī ab herbis purges: quam tenerrimis herbis, et
quotiēns opus erit, purges. per aestatem ita utī dictum 
est fierī oportet, et, ubi semen satum siet, stramentis 
operiri; ubi germen nascere coeperit, tum demi. 

-------------------------------------------------------

  dē scopis uirgeis q. a. m. manlii mōnstrauerunt. in
diebus XXX, quibus uīnum legeris, aliquotiēns facitō 
scopās uirgeās ulmeās aridas: in asserculō alligatō. eabus 
latera doliis intrīnsecus usque bene perfricatō, nē 
faex in lateribus adhaerescat.

-------------------------------------------------------

  uīnum faecatum sīc facitō: fiscinās oleariās campanicas
duās illae rei habetō; eās faecis impletō sub prelumque subditō exprimitoque.

-------------------------------------------------------

  uīnum emptoribus sine molestia quō modō admetiaris.
labrum culleāre illae reī facitō: id habeat ad summum 
ānsās IIII, utī trānsferri possitur. id imum pertunditō: 
ea fistulam subditō, utī opturarier rēctē possit, et 
ad summum, quā fini culleum capiet, pertunditō. id in
suggestu inter dolia positum habetō, utī in culleum 
†deco† uīnum salīre possit. id impletō, posteā obturātō. 

-------------------------------------------------------

  per hiemem aquam dē agrō depelli oportet. in
monte fossās inciles purās habēre oportet. 
prima autumnitate, cum puluis est, tum maxime ab 
aqua periculum est. cum pluere incipiet, familiam cum 
ferreis sarculisque exire oportet, incilia aperire, aquam
diducere in uiās et extra segetem cūrare oportet utī
fluat. 
in uīlla, cum pluet, circumire oportet, sicubi
perpluat, et signare carbone; cum desierit pluere, utī tegula mutetur. 
per segetem in frumentis aut in segete aut 
in fossis, sicubi aqua cōnstat aut aliquid aquae obstat, id 
emittere, patefieri remouerique oportet.
CLXV dē brassica quot medicamenta habeat et aliīs ad 
medicinam pertinentibus 
  dē brassica quod concoquit. brassica est quae omnibus holeribus antistat. 
  eam estō uel coctam uel crudam: 
crudam sī edes, in acetum intinguito: mirifice concoquit, 
aluum bonam facit, lotiumque ad omnes res salubre 
est. sī uoles in conuiuiō multum bibere cenareque libenter,
ante cenam estō crudam quantum uoles ex acetō, et item, 
ubi cenaueris, comestō aliqua V folia: reddet tē quasi 
nihil ederis, bibesque quantum uoles. 
  aluum sī uoles deicere superiorem, sumitō brassicae,
  quae leuissima erit, p. IIII: inde facitō manipulōs
aequales trēs colligatoque. posteā ollam statuitō cum
aqua: ubi occipiet feruere, paulisper demittitō unum manipulum:
feruere desistet; posteā, ubi occipiet feruere,
paulisper demittitō ad modum dum quīnque numeres;
eximitō. 
item facitō alterum manipulum, item tertium. 
posteā conicitō, contunditō, item eximitō in linteum,
exurgetō sucum quasi heminam in pocillum 
fictile: eō inditō salis micam quasi eruum et cumini
fricti tantum quod oleat; posteā pōnitō pocillum in
serenō noctu. quī poturus erit, lauet calida, bibat 
aquam mulsam, cubet incenatus. 
posteā mane bibat
sucum deambuletque horās IIII, agat, negotii sī quid 
habebit. ubi libidō ueniet, nausia apprehendet, decumbat purgetque sese: 
tantum bilis pituitaeque eiciet, 
utī ipse miretur, unde tantum siet. posteā, ubi deorsum
uersus ibit, heminam aut paulō plus bibat; sī amplius 
ibit, sumitō farinae minutae conchās duas, īnfriet in
aquam, paulum bibat, cōnstituet. 
uerum quibus tormina molesta erunt, brassicam in aquam macerare oportet: 
ubi macerata erit, coicitō in aquam calidam,
coquitō usque dōnec commadebit bene,
aquam dēfunditō. 
posteā salem additō et cumini paululum et pollinem
polentae eodem additō et oleum.
posteā feruefacitō, īnfunditō in catinum, utī frigescat: eō interitō quod uolet
cibi, posteā edit; sed, sī poterit solam brassicam esse, 
edit. et sī sine febre erit, datō uini atri duri: aquatum 
bibat quam minimum; sī febris erit, aquam. id facitō
cotidie mane. nolitō multum dare, nē pertaedescat, utī
possit porrō libenter esse. ad eundem modum uirō et 
mulieri et puerō datō. 
nunc dē illis, quibus aegre lotium it quibusque substillum est. sumitō brassicam,
coicitō in aquam feruentem, coquitō paulisper, utī subcruda siet;
posteā aquam dēfunditō nōn omnem. eō 
additō oleum bene et salem et cumini paululum, īnferuefacitō paulisper;
posteā inde iusculum frigidum sorbere et ipsam brassicam esse, utī quam prīmum excoquatur: cotidie id facitō.


dē brassica pythagorea: quid in ea boni sit salubritatisque. 
principium tē cognoscere oportet, quae genera brassicae sint et cuius modi naturam habeant. 
omnia ad salutem temperat commoetatque sese semper: cum 
calore aridō simul umida et dulci et amarō et acris:
sed quae uocatur septemfolia, 
in commixturam natura omnia haec habet brassica. 
nunc, utī cognoscās naturam earum, prima est leuis quae nominatur: 
ea est grandis, latis foliis, caule magnō, ualidam habet naturam 
et uim magnam habet.
altera est crispa, apiacon
uocatur: haec est natura et aspectu bona, 
ad cūrationem ualidior est quam quae supra scripta est. et
item est tertia, quae lenis uocatur, minutis caulibus, 
tenera, et acerrima omnium est istarum, tenui sucō,
uehementissima: et prīmum scitō, dē omnibus brassicis 
nulla est illius modi medicamentō. 
ad omnia uulnera,
tumores eam contritam imponito: haec omnia ulcera 
purgabit sanaque faciet sine dolore; eadem tumida concoquit, 
eadem erumpit, 
eadem uulnera putida canceresque purgabit sanosque faciet quod medicamentum facere
nōn potest. uerum, prius quam id imponas, aqua calida 
multa lauato: posteā bis in diē contritam imponito: ea 
omnem putorem adimet. cancer ater, is olet et saniem 
spurcam mittit, albus purulentus est, sed fistulosus et 
subtus suppurat sub carne:
in ea uulnera huiusce
modi terās brassicam: sanum faciet; optima est 
ad huiusce modi uulnus. et luxatum sī quod est, bis diē 
aqua calida fouetō, brassicam tritam opponito: citō
sanum faciet; bis diē id opponito: dolores auferet. et sī
quid contusum est, erumpet; brassicam tritam opponito: 
sanum faciet. et sī quid in mammis ulceris natum et carcinoma, 
brassicam tritam opponito: sanum faciet. 
et sī ulcus acrimoniam eius ferre nōn poterit, 
farinam hordeaceam miscetō, ita opponito: 
huiusce modi ulcera omnia 
haec sanum faciet, quod aliud medicamentum facere 
nōn potest neque purgare. et puerō et puellae sī ulcus
erit huiusce modi, farinam hordeaceam additō. et sī 
uoles eam cōnsectam, lautam, siccam, sale acetō sparsam 
esse, salubrius nihil est: 
quō libentius edis, aceto
mulsō spargitō; lautam, siccam et rutam, coriandrum 
sectam sale sparsam paulō libentius edes. id bene faciet et 
mali nihil sinet in corpore cōnsistere et aluum bonam faciet. 
sī quid antea mali intus erit, omnia sana faciet, et dē
capite et dē oculis omnia deducet et sanum faciet. hanc 
mane esse oportet ieiunum. 
et sī bilis atra est et sī
lienes turgent et sī cor dolet et sī iecur aut pulmones 
aut praecordia: unō uerbō, omnia sana faciet, et intrō 
quae dolitabunt. eodem silpium inradito: bonum est. 
nam uenae omnes, ubi sufflatae sunt ex cibō, nōn possunt
perspirare in totō corpore: inde aliqui morbus nascitur. ubi ex multō cibō aluus nōn it, prō portione brassica sī 
uteris (id ut tē moneo), nihil istorum usu ueniet morbis. 
uerum morbum articularium nulla res tam purgat, 
quam brassica cruda (sī edes concisam et rutam et
coriandrum concisam siccam et sirpicium inrasum) 
et brassica ex acetō oxymeli et sale sparsa. 
haec
sī uteris, omnis articulōs poteris experiri. nullus
sumptus est: et, sī sumptus esset, tamen ualetudinis 
caussa experirus. hanc oportet mane ieiunum esse. 
īnsomnis uel sī quis est seniosus, hac eadem
cūratione sanum faciēs. uerum assam brassicam et unctam
calidam, salis paulum datō homini ieiuno: quam plurimum ederit, tam citissime sanus fiet ex eō morbō.
tormina quibus molesta erunt, sīc facitō: brassicam
maceratō bene, posteā in aulam coicitō, deferuefacitō
bene. ubi cocta erit bene, aquam dēfunditō; eō additō
oleum bene et salis paululum et cuminum et pollinem 
polentae. posteā ferue bene facitō: ubi feruerit, in catinum inditō; datō edit, sī poterit, sine pane: sī nōn, datō 
pane purum ibidem madefaciat. et sī febrim nōn habebit, datō uīnum atrum bibat: citō sanus fiet.
et hoc
sī quandō usus uenerit, quī debilis erit, haec res sanum 
facere potest: brassicam edit ita utī s. s. e. et, hoc amplius, 
lotium cōnseruatō eius quī brassicam essitarit: id 
calfacitō, eō hominem demittitō; citō sanum faciet hac
cūra: expertum hoc est. item puerōs pusillōs sī laues eō
lotiō, numquam debiles fient. et quibus oculi parum clari 
sunt, eō lotiō inunguito: plus uidebunt. sī caput aut 
ceruices dolent, eō lotiō calidō lauito: desinent dolere.
et sī mulier eō lotiō locōs fouebit, numquam mēnses
seri fient; et fouere sīc oportet: ubi in scutra feruefeceris, 
sub sellam supponitō pertusam: eō mulier adsidat, operitō,
circum uestimenta eam datō. 
  brassica erratica maximam uim habet. eam arfacere et conterere 
  oportet bene minutam. sī quem purgare uoles, pridie nē cenet: mane ieiunō datō brassicam 
tritam, aquae cyathōs IIII. nulla res tam bene purgabit,
neque elleborum neque scamonium, et sine periculō; et
scitō salubrem esse corpori.
quōs diffidās sanōs facere,
faciēs. quī hac purgatione purgatus erit, sīc eum cūrato:
sorbitione liquida hoc per dies septem datō. ubi esse 
uolet, carnem asininam datō; sī esse nōn uolet, datō 
brassicam coctam et panem, et bibat uīnum lene dilutum, 
lauet rarō, utatur unctione. quī sīc purgatus erit, 
diutina ualetudine utetur, neque ullus morbus ueniet 
nisi sua culpa. et sī quis ulcus taetrum uel recēns habebit, 
hanc brassicam erraticam aqua spargitō, opponito: 
sanum faciēs.
et sī fistula erit, turundam intrō truditō; sī turundam nōn recipiet, diluitō, 
inditō in uesicam, eō calamum alligatō, ita premitō, in fistulam introeat:
ea res sanum faciet citō. et ad omnia ulcera uetera et noua contritam cum melle opponito: sanum
faciet. 
et sī polypus in nasō intrō erit, brassicam erraticam aridam tritam in malam conicitō
et ad nasum admouetō, ita subducitō susum animam quam plurimum
poteris: in triduō polypus excidet; et, ubi exciderit, 
tamen aliquot dies idem facitō, ut radices polupi persanās facias. 
auribus sī parum audies, teritō cum uino
brassicam, sucum exprimitō, in aurem intrō tepidum 
īnstillato: citō tē intelleges plus audire. depetigini
psoricae brassicam opponito: sanam faciet et ulcus nōn 
faciet.
CLXVI aluum deicere hòc modò oportet 
  aluum deicere hòc modò oportet: sī uis bene
tibi deicere, sume tibi ollam, additō eō aquae sextariōs sex
et eō additō ungulam dē perna; sī ungulam nōn
habēbis, additō dē perna frustum p. s quam minime
pingue. ubi iam coctum incipit esse, eō additō brassicae
coliculōs duōs, betae coliculōs II cum radice sua, feliculae pullum,
herbae mercurialis nōn multum, mitulorum L. II, 
piscem capitonem et scorpionem I, cochleās 
sex et lentis pugillum. 
haec omnia decoquitō usque
ad sextariōs III iuris. oleum nē addideris. indidem
sume tibi sextarium unum tepidum, 
adde uini coi cyathum I, bibe, interquiesce; 
deinde iterum eodem modō, 
deinde tertium: purgabis tē bene. et sī uoles īnsuper
uīnum coum mixtum bibere, licebit bibas. ex iis tot 
rebus quod scriptum est unum, quod eōrum uis, aluum 
deicere potest. uerum ea re tot res sunt, utī bene deicias, et suaue est. 
CLXVII intertrigini remedium sī uia ibis 
  intertrigini remedium. in uiam cum ibis, 
  apsinthi pontici surculum sub anulō habetō. 
CLXVIII luxum ut excantes 
  luxum sī quod est, hac cantione sanum fiet. 
  harundinem prende tibi uiridem p. IIII aut quīnque longam, 
mediam diffinde, et duō homines teneant ad coxendices. 
incipe cantare :
motās uaeta daries dardares astataries dissunapiter, 
usque dum coeant. ferrum īnsuper iactatō. ubi coierint 
et altera alteram tetigerint, id manu prehende et dextera sinistra praecide; 
ad luxum aut ad fracturam alliga: sanum fiet. 
et tamen cotidie cantatō †et luxato† uel hòc modò: 
huat haut haut istasis tarsis ardannabou dannaustra. 
CLXIX asparagus quō modō seratur 
  asparagus quō modō seratur. locum subigere oportet bene, 
  quī habeat umorem, aut locō crassō. ubi erit 
subactus, areās facitō, ut possis dextra sinistraque sarire, 
runcare, nē calcetur. cum areās deformabis, interuallum facitō inter areās semipedem latum in omnes partes. 
deinde seritō, ad lineam palō grana bina aut terna 
demittitō et eodem palō cauum terrae operitō. deinde
supra areās stercus spargitō bene. seritō secundum aequinoctium uernum.
ubi erit natum, herbās crebro
purgatō cauetoque nē asparagus una cum herba uellatur. 
quō annō seueris, sum stramentis per hiemem operitō, 
nē praeuratur; deinde primō uere aperitō, saritō runcatoque; post annum tertium, quam seueris, incendito
uere primō. deinde nē ante sarueris, quam asparagus natus erit, nē in sariendō radices laedas. 
tertiō aut quārtō
annō asparagum uellitō ab radice: nam sī defringes,
stirpes fient et intermorientur; usque licebit uellas, donicum in semen uideris ire. 
semen maturum fit ad autumnum. ita, cum sumpseris semen, incenditō, 
et, cum coeperit asparagus nasci, saritō et stercoratō. post annōs
VIII aut nouem, cum iam est uetus, digeritō et in quō
locō posturus eris terram bene subigitō et sterceratō.
deinde fossulās facitō, quā radices asparagi demittas.
interuallum sit nē minus pedes singulōs inter radices
asparagi. euellitō, sīc circumfoditō, ut facile uellere 
possis: cauetō nē frangatur. stercus ouillum quam plurimum fac ingeras: 
id est optimum ad eam rem; aliut stercus herbās creat. 
CLXX salsura pernarum ofellae puteolanae 
  salsura pernarum, ofellae puteolanae. pernās sallire sīc oportet in dōliō aut in seria: 
  cum pernās emeris, ungulās earum praeciditō. salis romaniēnsis moliti in 
singulās semodiōs. in fundō dolii aut seriae sale sternito:
deinde pernam pōnitō, cutis deosum spectet, sale obruitō totam.
deinde alteram īnsuper pōnitō: eodem
modō obruitō, cauetō nē carō carnem tangat. ita omnes 
obruitō. ubi iam omnes composueris, sale īnsuper obrue, 
nē carō appareat: aequale facitō. ubi iam dies quīnque 
in sale fuerint, eximitō omnis cum suō sale: quae tum
summae fuerint, imās facitō eodemque modō obruitō et
componitō. 
post diem omninō XII pernās eximito
et salem omnem detergetō et suspenditō in uentō biduum;
diē tertiō extergitō spongea bene, perunguitō oleō,
suspenditō in fumō biduō. tertiō diē demitō, perunguitō oleō et acetō commixtō,
suspenditō in carnario: nec tinia nec uermes tangent.