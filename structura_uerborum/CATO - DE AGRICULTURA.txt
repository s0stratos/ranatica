
est interdum praestāre
    [mercātūrīs rem quaerere
        [nisi tam perīculōsum siet]
    (et item faenerārī
        [sī tam honestum siet])

maiiōrēs nostrī sīc habuerunt
    (et ita in lēgibus posiuerunt
        [fūrem duplī condemnārī
        (faenerātōrem quadruplī)])

    [quantō $peiiōrem$ cīuem exīstimārint faenerātōrem [quam fūrem]]
hinc licet exīstimāre

et uirum bonum
    [quom laudābant]
$ita$ laudābant

bonum agricolam (bonumque colōnum)

[amplissime laudārī] exīstimābātur _ [quī ita laudābātur].

mercātōrem autem strēnuum (studiōsumque) rei quaerundae exīstimō
(uerum {ut supra dīxī} perīculōsum (et calamitōsum))

at ex agricolīs et uirī fortissimī (et milites strēnuissimī) gignuntur
(maxumēque pius quaestus (stabilissimusque) cōnsequitur)
(minimēque inuidiōsus)
(minimēque male cōgitantēs sunt [quī in eō studiō occupatī sunt])

nunc {ut ad rem redeam} [quod prōmīsī īnstitutum] prīncipium hoc erit.

quō modo agrum emī (parārīque) oporteat

    [*praedium* quom parāre cogitabis]
$sic$ in animō habētō
    [uti ne cupidē emas
    (neue opera tua parcas [uisere])
    (et ne satis habeas [semel circum īre])]

    [quotiēns ibis]
$totiēns$ magis placēbit [quod bonum erit].

    [*uicini* quō pactō niteant]
$id$ animum aduertitō.

in bona regiōne [bene nitere] oportebit.

et uti eo introeas (et circumspicias)
uti [inde exīre] possis.

utī bonum caelum habeat

ne calamitōsum siet.

solō bonō sua uirtūte ualeat.

[sī poteris] sub radice montis siet (in meridiem spectet) (locō salubri)

operariorum copia siet (bonumque aquarium) (oppidum ualidum prope siet)

[sī aut mare aut amnis [quā nāues ambulant] (aut uia bona (celebrisque))]

(siet in hīs agrīs [quī nōn saepe dominōs mutant
(quī in hīs agrīs praedia uendiderint [quōs pigeat [uendidisse]])])

(utī bene aedificātum siet)

cauētō [aliēnam disciplinam temere contemnas].

dē dominō bonō colōnō (bonōque aedificatōre) melius emetur.

    [*ad uīllam* cum uenies]
uidētō [uasa torcula (et dolia multa)ne sient]

    [ubi nōn erunt]
scītō prō ratiōne frūctum esse

[*īnstrūmentī* ne magnī siet]
locō bonō siet.

uidētō quam minimī īnstrumentī sumptuosusque ager ne siet.

scītō idem agrum quod hominem, 
quamuīs quaestuōsus siet, sī sumptuōsus erit, relinqui nōn multum. 

praedium quod prīmum siet, sī me rogābis, sīc dicam:
dē omnibus agris optimōque locō iugera agri centum, 
uīnea est prima, uel sī uīnō multō est; 
secundō locō hortus irriguus; 
tertiō salictum; 
quārtō oletum; 
quīntō pratum;
sextō campus frumentarius;
septimō silua caedua;
octauō arbustum;
nonō glandāria silua.

pater familiās, 
ubi ad uīllam uenit,
ubi larem familiārem salūtāuit,
fundum eōdem diē, sī potest, circum eat; 
sī nōn eōdem diē, at postrīdiē. 

ubi cognōuit, 
quō modo fundus cultus siet, 
operaque quae facta īnfectaque sient, 
postrīdiē eiius dieī uīlicum uocet, 
roget quid operis siet factum, 
quid restet, 
satin temperi opera sient cōnfecta, 
possitne quae relicua sient cōnficere, 
et quid factum uini, frumenti aliarumque rērum omnium. 

ubi ea cognouit, 
ratiōnem inire oportet operarum, diērum. 
sī ei opus nōn apparet, 
dīcit uīlicus sēdulō sē fēcisse, 
seruōs nōn ualuisse,
tempestātes malas fuisse,
seruōs aufūgisse,
opus publicum effecisse. 

ubi eas aliasque causas multas dixit, 
ad rationem operum operarumque uilicum reuoca.
 
cum tempestates pluuiae fuerint, 
quae opera per imbrem fieri potuerint: 
dolia lauāri,
picāri,
uīllam purgāri,
frumentum trānsferri, 
stercus foras efferri, 
stercilinum fieri, 
semen purgari, 
funes sarciri, 
nouōs fieri,
centones, cuculiones familiam oportuisse sibi sarcire;
 
per feriās potuisse
fossas ueteres tergeri,
uiam publicam muniri, 
uepres recidi, 
hortum fodiri, 
pratum purgāri,
uirgas uinciri, 
spinas runcāri,
expīnsi far, 
munditiās fieri;

cum serui aegrotārint,
cibāria tanta dari nōn oportuisse.

ubi cognita aequō animō sint 
quae relicua opera sint, curare uti perficiantur. 

rationes putāre argentāriam, frumentariam,
pabuli causa quae parāta sunt;

ratiōnem uināriam, oleāriam, quid uenierit, quid exactum siet,
quid relicuum siet,
quid siet quod ueneat; 
quae satis accipiunda sint, 
satis accipiantur; 

relicua quae sint, uti compareant.

sī quid desit in annum, uti paretur; 
quae supersint, ut ueneant; 
quae opus sint locātō, locentur;
quae opera fieri uelit et quae locari uelit, 
uti imperet et ea scripta relinquat. 

pecus cōnsideret.

auctionem utī faciat: 
uendat oleum, sī pretium habeat; 
uinum, frumentum quod supersit, uendat; 
boues uetulos, armenta delicula, oues deliculas, 
lanam, pelles, plostrum uetus, ferramenta uetera, 
seruum senem, seruum morbosum, 
et sī quid aliut supersit, uendat. 

patrem familiās uendācem, nōn emācem esse oportet.
 
prima adulēscentia patrem familiae agrum conserere studere oportet; 
aedificāre diù cōgitāre oportet, 

cōnserere cōgitāre nōn oportet, sed facere oportet. 

ubi aetās accessit ad annōs XXXVI, tum aedificāre oportet,
sī agrum cōnsitum habeas. 

ita aedifices, ne uīlla fundum quaerat.
 
- uīllam rusticam uti aedificatam habeat 

patrem familiae uīllam rusticam bene aedificatam habere expedit,
cellam oleāriam, uināriam, dolia multa,
uti lubeat cāritātem expectare:
et rei et uirtuti et gloriae erit. 

torcularia bona habere oportet, ut opus bene effici possit. 

olea ubi lecta siet, oleum fiat continuo, ne corrumpatur. 

cōgitātō quot annis tempestātes magnās uenīre et oleam deicere solere:

sī cito sustuleris et uasa parata erunt, 
damni nihil erit ex tempestate et oleum uiridius et melius fiet. 

sī in terra et tabulātō olea nimium diu erit, putescet, oleum fetidum fiet;

ex quāuis olea oleum uiridius et bonum fieri potest, sī temperi facies.

in iugera oleti CXX uasa bina esse oportet, 
sī oletum bonum beneque frequēns cultumque erit; 

trapetōs bonōs priuōs impares esse oportet,
sī orbes contriti sient, ut commutare possis; 

funes loreōs priuos,
uectes senos, 
fibulas duodenas, 
medipontōs priuōs loreos
trochileas graecanicas 

binis funibus sparteis ducant 

orbiculis superioribus octonis, 
īnferioribus senis 
citius duces; 

sī rotas uoles facere, tardius ducetur, sed minore labore.

 
- bubilia uti bene aedificata habeas 

bubilia bona, 
bonas praesepis faliscas clatratas: 
clatrōs interesse oportet pede:
sī ita fēceris, pabulum boues nōn eicient.

uīllam urbanam pro copia aedificātō.

in bono praedio sī bene aedificaueris bene posiueris, 
ruri sī recte habitaueris, 
libentius et saepius uenies, 
fundus melior erit, minus peccabitur, 
fructi plus capies. 

frōns occipitio prior est. 

uicinis bonus esto: 
familiam ne siueris peccare. 

sī te libenter uicinitas uidebit, facilius tua uendes, 
operas facilius locabis, 
operariōs facilius conduces;
sī aedificabis, operis, iumentis, materie adiuuabunt;
sī quid bona salute usus uenerit, benigne defendent.

- uilici officia 

haec erunt uilici officia: 
disciplina bona utatur.

feriae seruentur. 

alieno manum abstineat, sua seruet diligenter. 

litibus familia supersedeat: 
sī quis quid deliquerit, pro noxa bono modo uindicet. 

[*familiae* male ne sit 
(ne algeat)
(ne esuriat)] 
opere bene exerceat

facilius malo et aliēno prohibebit.
uilicus, sī nolet male facere, nōn faciet; 
sī passus erit, dominus impune ne sinat esse. 

pro beneficio gratiam referat, 
ut aliis recte facere libeat. 

uilicus ne sit ambulātōr; sobrius siet semper;
ad cenam nequo eat. 
familiam exerceat: 
cōnsideret quae dominus imperauerit fiant. 
ne plus cēnseat sapere se quam dominum. 

amicōs domini, eōs habeat sibi amicōs.
cui iussus siet, auscultet. 
rem diuinam nisi compitalibus in compito aut in foco ne faciat iniussu domini 
credat nemini: 
quod dominus crediderit, exigat. 

satui semen, cibaria, far, uinum, oleum mutuum dederit nemini. 

duās aut tres familiās habeat,
unde utenda roget et quibus det, praeterea nemini. 

rationem cum domino crebro putet.
 
operarium mercenarium politorem diutius eundem ne habeat diē. 
ne quid emisse uelit īnsciente domino, neu quid dominum celauisse uelit. 

parasītum ne quem habeat. haruspicem, augurem,
hariolum, chaldaeum ne quem cōnsuluisse uelit. 

segetem ne defrudet: nam id īnfelix est. 
opus rusticum omne curet uti sciat facere, 
et id faciat saepe, dum ne lassus fiat: 

sī fecerit, 
scībit in mente familiae quid sit,
et illī animo aequiore facient.

sī hoc faciet, 
minus libebit ambulare et ualebit rectius et dormibit libentius. 

primus cubitu surgat, 
postremus cubitum eat: 

prius uīllam uideat clausa uti siet 
et uti suo quisque loco cubet 
et uti iumenta pabulum habeant.
 
boues maxima diligentia curātōs habētō.

bubulcis opsequito partim, 
quō libentius boues curent. 

aratra uomeresque facito uti bonōs habeas.

terram cariōsam
caue ne ares, 
neue plostrum neue pecus impellas:

sī ita nōn caueris, quō impuleris, 
triennii fructum amittes.

pecori et bubus diligenter substernatur, 
ungulae curentur; 

scabiem pecori et iumentis cauetō:
id ex fame et sī impluit fieri solet. 

opera omnia mature cōnficias face; 

nam res rustica sīc est: 
sī unam rem serō feceris, omnia opera sero facies.

stramenta sī deerunt, 
frondem iligneam legito; 

eam substernito ouibus bubusque. 

stercilinum magnum stude ut habeas; 

stercus sedulo cōnserua: 
cum exportabis, purgātō et comminuito:
per autumnum euehito. 

circum oleas autumnitate ablaqueātō et stercus addito.

frondem populneam, ulmeam, querneam caedito per tempus: 
eam condito nōn peraridam, pabulum ouibus. 

item fenum cordum, 
sicilimenta dē prato, ea arida condito. 

post imbrem autumnum, 
rapinam, pabulum lupinumque serito.

-------------------------------------------------------

  agrum quibus locis cōnseras, sīc obseruari oportet.
ubi ager crassus et laetus est sine arboribus, eum agrum 
frumentarium esse oportet. idem ager, sī nebulosus est, 
rapa, raphanos, milium, panicum, id maxime seri oportet. 
in agro crasso et caldo oleam conditiuam, radium maiorem, sallentinam, orcitem, poseam, sergianam, colminianam, albicerem: quam earum in iis locis 
optimam dicent esse, eam maxime serito. hoc genus 
oleae in XXV aut in XXX pedes cōnserito. 
ager
oleto cōnserundo, quī in uentum fauonium spectabit 
et soli ostentus erit: alius bonus nullus erit. quī ager 
frigidior et macrior erit, ibi oleam licinianam seri oportet; sin in loco crasso aut calido seueris, hostus nequam
erit et ferundo arbor peribit et muscus ruber molestus 
erit. 
circum coronas et circum uias ulmōs serito et
partim populos, uti frondem ouibus et bubus habeas, et 
materia, sī quō opus sit, parata erit. sicubi in iis 
locis ripae aut locus umectus erit, ibi cacumina populorum serito et harundinetum. id hoc modo serito: bipalio uortito; ibi oculōs arundinis pedes ternōs alium
ab alio serito; ibi corrudam serito, unde aspargi fiant. 
nam conuenit harundinetum cum corruda, eo quia
foditur et incenditur et umbram per tempus habet. salicem graecam circum harundinetum serito, uti siet quī 
uineam alliges. uineam quō in agro cōnseri oportet, sīc 
obseruātō: quī locus uino optimus dicetur esse et ostentus soli, aminnium minusculum et geminum, eugeneum, heluolum minusculum cōnserito; quī locus
crassus erit aut nebulosior, ibi aminnium maius aut 
murgentinum, apicium, lucanum serito; ceterae uites, 
miscellae maxime, in quemuis agrum conueniunt.
IX dē fundo suburbano 
  fundum suburbanum arbustum maxime conuenit habere: et ligna et uirgae uenire possunt, et domino erit quī utatur. in eodem fundo suum quidquid 
cōnseri oportet: uitem compluariam, aminnium minusculum uino et maius et apicium:
eae
in olla in uinaceis conduntur: eadem in sapa, in 
musto, in lora recte conduntur. quas suspendas duracinas aminneas maiores uel ad fabrum ferrarium 
pro passis ea recte seruantur.
poma, mala strutea,
cotonea, scantiana, quiriniana, item alia conditiua, mala 
mustea et punica (eo lotium suillum aut stercus ad radicem addere oportet, uti pabulum malorum fiant), 
pira uolaema, aniciana et sementiua (haec conditiua
in sapa bona erunt), tarentina, mustea, cucurbitiua, 
item alia genera quam plurima poteris serito aut īnserito. oleas orchites, posias: eae optime conduntur uel 
uirides in muria uel in lentisco contusae; uel orchites,
ubi nigrae erunt et siccae, sale cōnfriātō dies V: postea
salem excutito, in sole ponito biduum, uel sine sale in 
defrutum condito. sorua in sapa condere uel siccare: 
arida facias; item pira facias. 

-------------------------------------------------------

  ficōs mariscas in loco cretoso et aperto serito; africanas et herculaneas, sacontinas, hibernas, tellanas
atras pediculo longo: eas in loco crassiore aut stercorātō serito. pratum sī irrigiuum habebis, sī nōn
erit siccum, ne fenum desiet, summittito.
sub urbe
hortum omne genus, coronamenta omne genus, bulbōs
magaricos, murtum coniugulum et album et nigrum, 
loream delphicam et cypream et siluaticam, nuces caluas, abellanas, praenestinas, graecas: haec facito uti
serantur. fundum urbanum, et quī eum fundum solum 
habebit, ita paret itaque cōnserat, uti quam sollertissimum habeat. 

-------------------------------------------------------

  salicta locis aquosis, umectis, umbrosis, propter
amnes, ibi seri oportet: et id uidētō uti aut domu
opus siet aut ut uendere possit. prata irrigiua, sī 
aquam habebis, id potissimum facito; sī aquam nōn habebis, sicca quam plurima facito. hoc est praedium quod, ubi uis, expedit facere. 
XII quō modo oletum agri iugera CCXL īnstruere oporteat 
  quō modo oletum agri iugera CCXL īnstruere
oporteat. uilicum, uilicam, operariōs quinque, bubulcōs III, asinarium I, subulcum I, opilionem I:
summa h. XIII. boues trinos, asinōs ornātōs clitellarios, quī stercus uectent, tris, asinum molarium
I, oues C. 
uasa olearia īnstructa iuga quinque,
ahenum quod capiat .q. XXX, operculum aheni, uncōs ferreōs III, urceōs aquariōs III, īnfidibula II,
ahenum quod capiat .q. V, uncōs III, labellum pollulum
I, amphoras olearias II, urnam quinquagenariam
unam, trullas tris, situlum aquarium I, peluim I, 
matellionem, trullium, scutriscum, matellam, nassiternam, trullam, candelabrum, sextarium, 
plostra maiora III, aratra cum uomeribus VI, iuga 
cum loris ornata III, ornamenta bubus VI;
sirpicem
I, crates stercerarias IIII, sirpeas stercerarias 
III, semuncias tres, īnstrata asinis III; ferramenta: 
ferreas VIII, sarcula VIII, palas IIII, rutra V, 
rastrōs quadridentes II, falces fenarias †.n. III†,
stramentarias V, arborarias V, securis III, cuneōs
III, fistulam farrariam I, forpicis duas, rutabulum I, 
foculōs II;
dolia olearia C, labra XII, dolia quō
uinaciōs condat X, amurcaria X, uinaria X, frumentaria XX, lupinarium I, serias X, labrum eluacrum
unum, solium I, labra aquaria II, opercula doliis seriis 
priua; molas asinarias unas et trusatilis unas, hispaniēnsis unas, molilia III, abacum I, orbes aheneōs II, mēnsas
II, scamna magna III, scamnum in cubiculo I, scabilla III, sellas IIII, solia duo, 
lectum in cubiculo
I, lectōs loris subtentōs IIII et lectōs III; pilam
ligneam I, fullonicam I, telam iogalem I, pilas II, pilum fabarium I, farrearium I, seminarium I, quī 
nucleōs succernat I, modium unum, semodium unum,
culcitas VIII, īnstragula octo, puluinōs XVI, operimenta X, mappas III, centones pueris VI.
XIII quō modo uiniae iug. C īnstituere oporteat 
  quō modo uiniae iug. C īnstituere oporteat. uilicum, uilicam, operariōs X, bubulcum I, asinarium
I, salictarium I, subulcum I: summa homines XVI. 
boues II, asinōs plostrariōs II, asinum molarium I.
uasa torcula īnstructa III, dolia, ubi quinque uindemiae esse possint culleum DCCC, dolia, ubi uinaceōs
condat, XX, 
frumentaria XX, opercula doliorum et
tectaria priua, urnas sparteas sex, amphoras sparteas IIII, īnfidibula II, cola uitilia III, cola quī florem 
demant III, urceōs mustariōs X; plostra II, aratra
II, iugum plostrarium I, iugum †uinarium† I, iugum
asinarium I, orbem aheneum I, molile I; aheneum 
quod capiat culleum I, operculum aheni I, uncōs
ferreōs III, ahenum coculum quod capeat culleum,
urceōs aquariōs II, nassiternam I, peluim I,
matellionem I, trulleum I, situlum aquarium I, 
scutriscum, trullam, candelabrum, matellam, lectōs
IIII, scamnum I, mēnsas II, abacum I, arcam uestiariam I, armarium promptarium I, scamna longa
VI, rotam aquariam I, modium praeferratum I, 
semodium I, labrum eluacrum I, solium, labrum lupinarium I, serias X; 
ornamenta bubus, ornamenta
asinis īnstrata III, semuncias III, sportas faecarias III, 
molas asinarias III, molas unas trusatilis; ferramenta: 
falces sirpiculas V, falces siluaticas VI, arborarias 
III, secures V, cuneōs IIII, uomeres, ferreas X,
palas VI, rutra IIII, rastrōs quadridentes II, crates
stercorarias IIII, sirpiam stercorariam I, faculas uiniaticas XL, faculas rustarias X, 
foculōs II, forpices II, rutabulum; corbulas amerinas XX, quala
sataria uel alueōs XL, palas ligneas XL, luntris II,
culcitas IIII, īnstragula IIII, puluinōs VI, operimenta VI, mappas III, centones pueris VI.

-------------------------------------------------------

  in torcularium quae opus sunt uasis quinis: prela
temperata V, superuacanea III, suculas V, superuacaneam I, funes loreōs V, subductariōs V, melipontis
V, trochlias X, capistra V, assercula ubi prela 
sita sient V, serias III, uectes XL, fibulas XL cōnstibilis ligneas, quī arbores comprimat sī dishiascent, 
et cuneōs VI, trapetōs V, cupas minusculas X, alueōs
X, palas ligneas X, rutra ferrea quinque. 
XV quō modo torcularium et cellam oleariam parare 
oporteat 
  in torcularium in usu quod opus est: urceum,
ahenum I quod capiat q. V, uncōs ferreōs III, orbem aheneum I, molas, cribrum I, incerniculum I,
securim I, scamnum I, seriam uinariam I, clauem 
torculari I, lectum stratum ubi duo custodes liberi
cubent (tertius seruus una cum factoribus uti cubet), 
fiscinas nouas, ueteres, epidromum, puluinum, lucernas, corium I, craticulas duas, carnarium I, scalas 
unas. 

-------------------------------------------------------

  in cellam oleariam haec opus sunt: dolia olearia,
opercula, labra olearia XIIII, concas maioris II et 
minoris II, trullas aheneas tris, amphoras olearias 
II, urceum aquarium I, urnam quinquagenariam I, 
sextarium olearium I, labellum I, īnfidibula II,
spongeas II, urceōs fictiles II, urnales II, trullas
ligneas II, claues cum clostris in cellas II, trutinam I, 
centumpondium inerctum I et pondera cetera. 
XVII uīllam aedificandam sī locabis 
  uīllam aedificandam sī locabis nouam ab solo, faber
haec faciat oportet: parietes omnes, uti iussitur, calce 
et caementis, pilas ex lapide angulari, tigna omnia quae 
opus sunt, limina, postes, iugumenta, asseres, fulmentas, praesepis bubus hibernas aestiuas faliscas,
equile, cellas familiae, carnaria III, orbem, ahenea
II, haras X, focum, ianuam maximam et alteram quam 
uolet dominus, fenestras, clatrōs in fenestras maioris
lumina sex bipedalis X, scamna III, sellas V, telas 
iogalis duas, luminaria VI, paullulam pilam ubi
triticum pīnsat I, fulloniam I, antepagmenta, uasa 
torcula II. 
hae rei materiem et quae opus sunt dominus praebebit et ad opus dabit: serram I, lineam I 
(materiam dumtaxat succidet dolabit secabit facietque 
conductor), lapidem, calcem, harenam, aquam, paleas, 
terram unde lutum fiat. sī dē caelo uīlla tacta siet, dē ea re
u. b. a. uti fiat. huic operi pretium ab domino bono, 
quī bene praebeat quae opus sunt et nummōs fide bona
soluat in tegulas singulas II. 
id tectum sīc numerabitur: tegula integra quae erit; quae nōn erit (unde quarta 
pars aberit), duae pro una; conliciares quae erunt, pro 
binis putabuntur; uallus quot erunt, in singulas quaternae numerabuntur.
  uīlla lapide calce: fundamenta supra terram pede; ceterōs parietes ex latere; iugumenta et antepagmenta,
quae opus erunt, indito. 
cetera lex uti uīlla ex calce
caementis. pretium in tegulas singulas: n. s. 
loco salubri bono domino haec quae supra pretia posita 
sunt; ex signo manipretium erit. loco pestilenti, ubi 
aestate fieri nōn potest, bono domino pars quarta
preti accedat. 

-------------------------------------------------------

  macerias ex calce caementis silice. uti dominus omnia ad opus praebeat, altam p. V et columen p. I, 
crassam p. Is, longam p. XIV, et uti sublinat 
locari oportet. parietes uīllae sī locet in p. C (id est 
p. X quoquouersum), libellis in ped. V et perticam
I p. uic. n. X. sesquipedalem parietem dominus fundamenta faciat et ad opus praebeat: calcis in p. singulōs
longitudinem opus est modium unum, arenae modiōs
duōs.
XIX calcem partiario locandam 
  calcem partiario coquendam quī dant, ita datur:
perficit et coquit et ex fornace calcem eximit calcarius 
et ligna cōnficit ad furnacem; dominus lapidem, ligna 
ad fornacem, quod opus siet, praebet. 
XX materies quid anni tempestiua sit 
  robus materies, item ridica, ubi solstitium fuerit,
ad brumam semper tempestiua est; cetera materies 
quae semen habet, cum semen maturum habet, tum 
tempestiua est; quae materies semen nōn habet, cum 
glubebit, tum tempestiua est. * eo quia semen uiride
et maturum habet (id semen dē cupresso, dē pino 
quiduis anni legere possis), item quiduis anni matura 
est et tempestiua. 
ibidem sunt nuces bimae (inde semen excidet) et anniculae: eae, ubi prīmum incipiunt 
hiascere, tum legi oportet: per sementim prīmum incipiunt maturae esse, postea usque adeo sunt plus 
mēnses VIII. hornotinae nuces uirides sunt. ulmus,
cum folia cadunt, tum iterum tempestiua est. 
XXI torcularium sī aedificare uoles 
  torcularium sī aedificare uoles quadrinis uasis uti
contra ora sient, ad hunc modum uasa componito: 
arbores crassas p. II, altas p. VIIII cum cardinibus; 
foramina longa p. III s, exculpta digit. VI; 
ab
solo foramen prīmum p. I s; inter arbores et parietes p. II; inter II arbores p. I; arbores 
ad stipitem prīmum derectōs p. XVI (stipites crassi
p. II, alti cum cardinibus p. X); suculam praeter cardines p. VIIII; prelum longum p. XXV; inibi lingulam p. IIs. pauimentum binis uasis cum canalibus duobus p. XXXII, II trapetibus locum dextra sinistra 
pauimentum p. XX; inter binōs stipites uectibus locum
p. XXII;
alteris uasis exaduersum ab stipite extremo ad parietem quī pone arbores est p. XX. summa 
torculario uasis quadrinis: latitudine p. LXVI, longitudine p. LII. inter parietes, arbores ubi statues, fundamenta bona facito alta p. V: inibi lapides silices;
totum forum longum ped. V, latum p. IIs, crassum 
p. Is: 
ibi foramen pedicinis duobus facito, ibi arbores pedicino in lapide statuito. inter duas arbores quod 
loci supererit, robore explētō: eo plumbum īnfundito.
superiorem partem arborum digitōs VI altam facito
siet: eo capitulum robustum indito.
uti siet stipites
ubi stent, fundamenta p. V facito: ibi silicem longum 
p. IIs, latum p. IIs, crassum p. Is, planum statuito; ibi stipites statuito, item alterum stipitem statuito. 
īnsuper arbores stipitesque trabem planam imponito, latam p. II, crassam p. I, longam p. XXXVII: uel 
duplices indito, sī solidas nōn habebis. sub eas trabes, 
inter canalis et parietes extremos, ubi trapeti stent, trabeculam pedum XXIIIIs imponito sesquipedalem aut 
binas pro singulis eo supponito.
in iis trabeculis
trabes, quae īnsuper arbores stipites stant, collocātō; in
iis tignis parietes extruito iungitoque materiae, uti oneris satis habeat. aram ubi facies, pedes V fundamenta 
alta facito, lata p. VI; aram et canalem rutundam
facito latam p. IIIIs; 
ceterum pauimentum totum
fundamenta p. II facito. fundamenta prīmum festucātō; postea caementis minutis et calce harenato semipedem unumquodque corium struito. pauimenta ad hunc
modum facito: ubi libraueris, dē glarea et calce harenātō prīmum corium facito: id pilis subigito; idem alterum corium facito: eo calcem cribro subcretam indito
alte digitōs duo, ibi dē testa arida pauimentum struito:
ubi structum erit, pauito fricātōque, uti pauimentum
bonum siet.
arbores stipites robustas facito aut pineas. sī trabes minores facere uoles, canalis extra columnam expolito: sī ita feceris, trabes p. XXII longae opus 
erunt. 
orbem olearium latum p. IIII punicanis coagmentis facito: crassum digitōs VI facito, subscudes
iligneas adindito: eas ubi cōnfixeris, clauis corneis occludito. in eum orbem tris catenas indito: eas catenas cum 
orbi clauis ferreis corrigito. orbem ex ulmo aut ex
corylo facito: sī utrumque habebis, alternas indito. 

-------------------------------------------------------

  in uasa uinaria stipites arboresque binis pedibus
altiores facito. supra foramina arborum, pedem quaeque uti absiet, unae fibulae locum facito semipedem quoquo uersum. in suculam sena foramina indito: foramen, 
quod prīmum facies, semipedem ab cardine facito: cetera diuidito quam rectissime. 
porculum in media
sucula facito. inter arbores medium quod erit, id ad mediam conlibrātō, ubi porculum figere oportebit, uti
in medio prelum recte situm siet. lingulam cum facies, 
dē medio prelo conlibrātō, ut inter arbores bene
conueniat: digitum pollicem laxamenti facito. uectes 
longissimōs p. XIIX, secundōs ped. XVI, tertiōs
p. XV, remissariōs p. XII, alterōs p. X, tertiōs
p. VIII. 

-------------------------------------------------------

  trapetum quō modo concinnare oporteat. columellam ferream, quae in miliario stat, eam rectam stare 
oportet in medio ad perpendiculum; cuneis salignis circumfigi oportet bene; eo plumbum effundere. caueat ni 
labet columella: sī mouebitur, eximito; denuo eodem
modo facito, ne se moueat. 
modiolōs in orbis oleagineōs ex orcite olea facito; eōs circumplumbātō; cauētō ne laxi sient; in cupam eōs indito. cunicas
solidas, latas digitum pollicem facito; labeam bifariam 
faciat habeant, quas figat clauis duplicibus, ne cadant. 

-------------------------------------------------------

  cupam facito p. X, tam crassam quam modioli postulabunt, mediam (inter orbis quae conueniat) 
crassam quam columella ferrea erit. eam mediam pertundito, uti in columellam indere possis; eo fistulam 
ferream indito, quae in columellam conueniat et in
cupam. 
inter cupam dextra sinistra pertundito late
digitōs primoris IIII, alte digitōs primoris III; sub
cupa tabulam ferream latam quam cupa media erit, 
pertusam figito, quae in columellam conueniat. dextra 
sinistra, foramina ubi feceris, lamnis circumplectito; replicātō in īnferiorem partem cupae omnis quattuor lamminas;
dextra sinistra, foramina utrimque secus,
lamminas sub lamminas pollulas minutas supponito: eas inter sese cōnfigito, ne foramina maiora fiant, 
quō cupulae minusculae indentur. cupa quā fini in 
modiolōs erit, utrimque secus imbricibus ferreis quattuor
dē suo sibi utrimque secus facito quī figas. imbrices 
medias clauulis figito; supra imbrices extrīnsecus cupam 
pertundito, quā clauus eat quī orbem cludat. 
īnsuper
foramen librarium ferreum digitōs sex latum indito, pertusum utrimque secus, quā clauus eat. haec omnia eius
rei causa fiunt, uti ne cupa in lapide conteratur. armillas 
IIII facito, quas circum orbem indas, ne cupa et clauus
conterantur intrīnsecus. 
cupam materia ulmea aut
faginea facito. ferrum factum, quod opus erit, uti idem 
faber figat: HS LX opus sunt. †cum† plumbi in 
cupam emito HS IIII. cupam quī concinnet et 
modiolōs quī indat et plumbet, operas fabri dumtaxat,
HS VIII: idem trapetum oportet accommodet. summa 
sumptuis: HS LXXII praeter adiutores. 

-------------------------------------------------------

trapetum hōc modō accommodāre oportet.

librātor uti statuatur pariter ab labris; digitum minimum orbem abesse oportet ab solo mortari. orbes cauere oportet
ne quid mortarium terant. inter orbem et miliarium 
unum digitum interesse oportet; sī plus intererit atque
orbes nimium aberunt, funi circumligātō miliarium
arte crebro, uti expleas quod nimium interest. 
sī orbes
altiores erunt atque nimium mortarium deorsom teret, 
orbiculōs ligneōs pertusōs in miliarium in columella supponito: eo altitudinem temperātō. eodem modo latitudinem orbiculis ligneis aut armillis ferreis temperātō,
usque dum recte temperabitur. 
  trapetus emptus est in suessano HS CCCC et olei
p. L; composturae HS LX; uectura boum, operas VI, 
homines VI cum bubulcis HS CLXXII; cupam ornatam 
HS LXXII; pro oleō HS XXV: s. s. HS DCCXXVIIII. 
pompeis emptus ornatus HS CCCXXCIIII; uecturam
HS CCXXC; domi melius concinnatur et accommodatur, 
eo sumpti opus est HS LX: s. HS DCCXXIIII. 
sī
orbes in ueteres trapetōs parabis, mediōs crassōs p. I
digitōs III, altōs p. I, foramen semipedem quoquouorsum. eōs cum aduexeris, ex trapeto temperātō. ii
emuntur ad rufri macerias HS CXXC, temperantur
HS XXX: tantidem pompeis emitur.

-------------------------------------------------------

  fac ad uindemiam quae opus sunt ut parentur. uasa 
lauentur; corbulae sarciantur, picentur; dolia, quae opus 
sunt, picentur. quom pluet, quala parentur, sarciantur; far molatur; maenae emantur, oleae caducae salliantur.
uuas miscellas, uinum praeliganeum quod operarii bibant, ubi tempus erit, legito. siccum puriter 
omnium dierum pariter in dolia diuidito. sī opus erit, defrutum indito in mustum dē musto lixiuo coctum: 
partem quadragesimam addito defriti uel salis sesquilibram in culleum. 
marmor sī indes, in culleum libram indito: id indito in urnam. miscētō cum musto:
id indito in doleum. resinam sī indes, in culleum 
musti p. III bene comminuito, indito in fiscellam et 
facito uti in doleo musti pendeat: eam quassātō crebro, uti resina condeliquescat.
indideris defrutum
aut marmor aut resinam, dies XX permiscētō crebro,
tribulātō cotidie. tortiuum mustum circumcidaneum
suo cuique dolio diuidito additoque pariter. 

-------------------------------------------------------

  uinum graecum hoc modo fieri oportet: uuas apicias 
percoctas bene legito; ubi delegeris, in eius musti culleum 
aquae marinae ueteris q. II uel salis puri modium: 
eum in fiscella suspendito sinitoque cum musto distabescat. sī heluiolum uinum facere uoles, dimidium heluioli,
dimidium apicii indito, defruti ueteris partem tricesimam addito. quidquid uini defrutabis, partem tricesimam defruti addito. 

-------------------------------------------------------

  quom uinum coctum erit et quom legetur, facito uti 
seruetur familiae prīmum suisque, facitoque studeas 
bene percoctum siccumque legere, ne uinum nomen perdat. uinaceōs cotidie recentis succernito lecto restibus subtento uel cribrum illi rei parātō; eōs conculcātō in dolia picata uel in lacum uinarium picatum; id bene iubētō oblini, quod des bubus per hiemem;
indidem, sī uoles, lauito paulatim: erit lorea familiae 
quod bibat. 
XXIX uindemia facta ut uasa torcula subligentur 
  uindemia facta, uasa torcula, corbulas, fiscinas, funis, 
patibula, fibulas iubētō suo quidquid loco condi. dolia
cum uino bis in diē fac extergeantur, priuasque scopulas in dolia facito habeas illi rei, quī labra doliorum 
circumfrices. ubi erit lectum dies triginta, sī bene deacinata erunt, dolia oblinito. sī uoles dē faece demere uinum, 
tum erit ei rei optimum tempus. 
XXX sementim ut facias 
  sementim facito, ocinum, uiciam, fenum graecum, fabam, eruum, pabulum bubus; alteram et tertiam 
pabuli sationem facito; deinde alias fruges serito. scrobis in ueruacto oleis, ulmis, uitibus, ficis: simul cum 
semine serito. sī erit locus siccus, tum oleas per sementim serito, et quae ante satae erunt, teneras tum supputātō et arbores ablaqueātō.
XXXI oleas et reliqua semina cum seres, quō modo seras 
  oleas, ulmos, ficos, poma, uites, pinos, cupressōs cum
seres, bene cum radicibus eximito cum terra sua quam 
plurima circumligatoque, uti ferre possis: in alueo aut 
in corbula ferri iubētō. cauētō, cum uentus siet aut
imber, effodias aut feras: nam id maxime cauendum
est. 
in scrobe quom pones, summam terram subdito;
postea operito terra radicibus fini, deinde calcato pedibus bene, deinde festucis uectibusque calcato quam 
optime poteris: id erit ei rei prīmum. arbores crassiores 
digitis quinque quae erunt, eas praecisas serito oblinitoque fimo summas et foliis alligato. 

-------------------------------------------------------

stercus diuidito sīc: partem dīmidiam in segetem, ubi
pabulum seras, inuehito et, sī ibi olea erit, simul ablaqueato stercusque addito: postea pabulum serito. partem quartam circum oleas ablaqueatas, quom maxime 
opus erit, addito terraque stercus operito; alteram quartam partem in pratum reseruato idque, cum maxime 
opus erit, ubi fauonius flabit, euehito luna silenti. 

-------------------------------------------------------

  bubus frondem ulmeam, populneam, querneam, ficulnam, usque dum habebis, dato. ouibus frondem 
uiridem, usque dum habebis, praebētō. ubi sementim
facturus eris, ibi oues delectato: et frondem usque ad 
pabula matura. pabulum aridum, quod condideris in
hiemem, quam maxime cōnseruato cogitatoque hiemis quam longa siet. 
XXXIV ad oleam cogendam quae pares. oleam cogendam 
et efficiendam locato 
  ad oleam cogendam quae opus erunt parentur. uimina matura, salix per tempus legatur, uti sit unde corbulae fiant et ueteres sarciantur. fibulae unde fiant: scidae iligneae, ulmeae, nuceae, ficulneae fac in stercus aut 
in aquam coniciantur: inde, ubi opus erit, fibulas facito.
uectes iligneos, acrufolios, laureos, ulmeōs facito uti
sient parati. 
prelum ex carpino atra potissimum
facito. ulmeam, pineam, nuceam, hanc atque aliam 
materiem omnem cum effodies, luna decrescente eximito 
postmeridie sine uento austro: tum erit tempestiua, 
cum semen suum maturum erit, cauētōque per rorem trahas aut doles. quae materies semen nōn habebit, cum glubet, tempestiua erit. uento austro cauētō ne
quam materiem neue uinum tractes nisi necessario.

XXXV uineae arboresque ut mature putentur 
  uineas arboresque mature face incipias putare. 
uites propages per sulcos: susum uorsum, quod eius 
facere poteris, uitis facito uti ducas. arbores hoc modo 
putentur: rami uti diuaricentur, quōs relinques, et uti
recte caedantur et ne nimium crebri relinquantur.
uites
bene nodentur: per omnes ramōs diligenter cauētō ne
uitem praecipites et ne nimium praestringas. arbores 
facito uti bene maritae sint uitesque uti satis multae 
adserantur et, sicubi opus erit, dē arbore deiciantur,
uti in terram deprimantur, et biennio post praecidito 
ueteres. 

-------------------------------------------------------

  uiniam sīc facito uti curetur: uitem bene nodatam 
deligato recte, flexuosa uti ne sit, susum uorsum semper 
ducito, quod eius poteris. uinariōs custodesque recte
relinquito. quam altissimam uiniam facito alligatoque 
recte, dum ne nimium cōnstringas. hoc modo eam curato: capita uitium per sementim ablaqueato; 
uineam
putatam circumfodito, arare incipito; ultro citroque 
sulcōs perpetuōs ducito. uites teneras quam prīmum propagato, sīc occato, ueteres quam minimum castrato;
potius, sī opus erit, deicito biennioque post praecidito.
uitem nouellam resicari tum erit tempus, ubi ualebit. 
sī uinea a uite calua erit, sulcōs interponito ibique
uiueradicem serito. umbram ab sulcis remouētō crebroque fodito. in uinea uetere serito ocinum, sī macra
erit. quod granum capiat ne serito, et circum capita 
addito stercus, paleas, uinaceas, aliquid horum, quō
rectius ualeat. 
ubi uinea frondere coeperit, pampinato.
uineas nouellas alligato crebro, ne caules praefringantur; et quae iam in perticam ibit, eius pampinōs tenerōs
alligato leuiter corrigitoque, uti recte spectent. ubi uua 
uaria fieri coeperit, uites subligato, pampinato, uuasque expellito, circum capita sarito. 
XXXVII salictum ut suo tempore caedatur 
  salictum suo tempore caedito, glubito arteque alligato. librum cōnseruato, cum opus erit in uinea, ex eo in 
aquam coicito, alligato. uimina, unde corbulae fiant, 
cōnseruato. 

-------------------------------------------------------

redeo ad sementim.

[ubi quisque locus frigidissimus aquosissimusque erit]
ibi prīmum serito.

*in caldissimis locis* [sementim postremum fieri] oportet.

terram <caue> cariosam tractes.

-------------------------------------------------------

ager rubricosus et terra pulla, materina, rudecta, harenosa, item quae aquosa nōn erit,
ibi lupinum bonum fiet.

in creta et uligine et rubrica et ager quī aquosus erit,
semen adoreum potissimum serito.

quae loca sicca et nōn herbosa erunt, aperta ab umbra,
ibi triticum serito.

-------------------------------------------------------

  fabam in locis ualidis nōn calamitosis serito. uiciam 
et fenum graecum quam minime herbosis locis serito. 
siliginem, triticum in loco aperto celso, ubi sol quam diutissime siet, seri oportet. lentim in rudecto et rubricoso 
loco, quī herbosus nōn siet, serito.
hordeum, quī locus
nouus erit, aut quī restibilis fieri poterit, serito. trimestre, quō in loco sementim maturam facere nōn 
potueris et quī locus restibilis crassitudine fieri poterit, 
seri oportet. rapinam et coles rapicii unde fiant et raphanum in loco stercorato bene aut in loco crasso serito. 

-------------------------------------------------------

  quae segetem stercorant. stercus columbinum spargere 
oportet in pratum uel in hortum uel in segetem; caprinum, ouillum, bubulum, item ceterum stercus omne 
sedulo cōnseruato. amurcam spargas uel irriges ad arbores: circum capita maiora amphoras, ad minora urnas
cum aquae dimidio addito: ablaqueato prius nōn alte. 

-------------------------------------------------------

  quae mala in segete sint. sī cariosam terram 
tractes, cicer, quod uellitur et quod salsum est, eo 
malum est; hordeum, fenum graecum, eruum, 
haec omnia segetem exsugunt et omnia quae uelluntur. 
nucleōs in segetem ne indideris.
  quae segetem stercorent fruges: lupinum, faba,
uicia. 
  stercus unde facias: stramenta, lupinum, paleas, 
fabalia, acus, frondem iligneam, querneam. ex 
segeti uellito ebulum, cicutam et circum salicta
herbam altam uluamque: eam substernito ouibus bubusque, frondem putidam. partem dē nucleis succernito 
et in lacum coicito: eo aquam addito, permiscētō rutro
bene. inde lutum circum oleas ablaqueatas addito: 
nucleōs combustōs item addito.
uitis sī macra
erit, sarmenta sua concidito minute et ibidem inarato aut 
īnfodito. 
  per hiemem lucubratione haec facito: ridicas et palos, 
quōs pridie in tecto posueris, siccōs dolato, faculas facito, stercus egerito.
nisi intermestri lunaque dimidiata tum ne tangas materiem: quam effodies aut 
praecides abs terra, diebus VII proximis, quibus luna 
plena fuerit, optime eximetur. omnino cauētō ne quam
materiam doles neu caedas neu tangas, sī potes, nisi
siccam neu gelidam neu rorulentam. 
frumenta face
bis sarias runcesque auenamque destringas. 

-------------------------------------------------------

dē uinea et arboribus putatis sarmenta degere et 
fascinam facere et uitis et ligna in caminum ficulna et codicillōs domino in aceruum compone.

-------------------------------------------------------

  fornacem calcariam pedes latam X facito, altam 
pedes XX, usque ad ped. tres summam latam redigito. 
sī uno praefurnio coques, lacunam intus magnam facito, 
uti satis siet ubi cinerem concipiat, ne foras sit educendus, 
fornacemque bene struito: facito fortax totam fornacem īnfimam complectatur. 
sī duobus praefurnis
coques, lacuna nihil opus erit; cum cinere eruto opus erit, 
altero praefurnio eruito, in altero ignis erit. ignem cauētō
ne intermittas quin semper siet, neue noctu neue ullo 
tempore intermittatur cauētō. lapidem bonum in fornacem quam candidissimum, quam minime uarium indito.
cum fornacem facies, fauces praecipites deorsum
facito; ubi satis foderis, tum fornaci locum facito, uti 
quam altissima et quam minime uentosa siet. sī parum 
altam fornacem habebis ubi facias, latere summam 
statuito aut caementis cum luto summamque extrīnsecus oblinito. 
cum ignem subdideris, sī quā flamma
exibit nisi per orbem summum, luto oblinito. uentus ad 
praefurnium cauētō ne accedat: inibi austrum cauētō
maxime. hoc signi erit, ubi calx cocta erit: summōs
lapides coctōs esse oportebit: item īnfimi lapides
cocti cadent et flamma minus fumosa exibit. 
XLV sī ligna et uirgas nōn poteris uendere 
  sī ligna et uirgas nōn poteris uendere neque lapidem 
habebis unde calcem coquas, dē lignis carbones coquito; 
uirgas et sarmenta, quae tibi usioni supererunt, in segete comburito: ubi eas combusseris, ibi papauer serito.

XLVI ubi tempestates malae erunt, quid fieri possit 
  ubi tempestates malae erunt, cum opus fieri nōn 
poterit, stercus in stercilinum egerito: bubile, ouile, 
cohortem, uīllam bene purgato; dolia plumbo uincito 
uel materie quernea uirisicca alligato. sī bene sarseris 
aut bene alligaueris et in rimas medicamentum indideris
beneque picaueris, quoduis dolium uinarium facere poteris. medicamentum in dolium hoc modo facito: cerae 
p. I, resinae p. I, sulpuris p. ::. 
haec omnia in
calicem nouum indito: eo addito gypsum contritum, uti 
crassitudo fiat quasi emplastrum: eo dolia sarcito. ubi 
sarseris, quī colorem eundem facias, cretae crudae partes 
duas, calcis tertiam commiscētō: inde laterculōs facito,
coquito in fornacem, eum conterito idque inducito. 
  per imbrem in uīllam quaerito quid fieri possit. ne 
cessetur, munditias facito. cogitato, sī nihil fiet, nihilo 
minus sumptum futurum. 

-------------------------------------------------------

  per uer haec fieri oportet: sulcōs et scrobes fieri;
seminariis, uitiariis locum uerti; uites propagari. in locis 
crassis et umectis ulmos, ficos, poma, oleas seri oportet: 
ficos, oleas, mala, pira, uites īnseri oportet luna silenti post 
meridiem sine uento austro. oleas, ficos, pira, mala hoc
modo īnserito: 
quem ramum īnsiturus eris, praecidito, inclinato aliquantum, ut aqua defluat; cum praecides, cauētō ne librum conuellas. sumito tibi surculum
durum, eum praeacuito, salicem graecam discindito: 
argillam uel cretam coaddito, harenae paululum et
fimum bubulum: haec una bene condepsito, quam 
maxime uti lentum fiat. capito tibi scissam salicem: 
ea stirpem praecisum circumligato, ne liber frangatur. 
ubi id feceris, surculum praeacutum inter librum et
stirpem artito primoris digitōs II; postea capito tibi
surculum, quod genus īnserere uoles: eum primorem 
praeacuito oblicum primoris digitōs II. surculum aridum, quem artiueris, eximito: eo artito surculum,
quem īnserere uoles. librum ad librum uorsum facito, 
artito usque adeo quō praeacueris. idem alterum surculum, tertium, quartum facito: quot genera uoles, tot 
indito. 
salicem graecam amplius circumligato: luto
depsto stirpem oblinito digitōs crassum tres. īnsuper
lingua bubula obtegito, sī pluat, ne aqua in librum permanet: eam linguam īnsuper librum alligato, ne cadat. 
postea stramentis circumdato alligatoque, ne gelus
noceat. 

-------------------------------------------------------

  uitis īnsitio una est per uer, altera est cum uua 
floret: ea optuma est. pirorum ac malorum īnsitio 
per uer et per solstitium dies L et per uindemiam. oleae 
et ficorum īnsitio est per uer. 
uitem sīc īnserito: praecidito quam īnseres, eam mediam diffindito per medullam: eo surculōs praeacutōs artito: quōs īnseres,
medullam cum medulla componito. altera īnsitio est: 
sī uitis uitem continget, utriusque uitem teneram
praeacuito, obliquo inter sese medullam cum medulla libro colligato. 
tertia īnsitio est: terebra uitem,
quam īnseres, pertundito, eo duōs surculōs uitigineos,
quod genus esse uoles, īnsectōs obliquōs artito ad medullam: facito iis medullam cum medulla coniungas
artitoque ea quā terebraueris alterum ex altera parte.
eōs surculōs facito sint longi pedes binos, eōs in terram
demittito replicatoque ad uitis caput, medias uitis uinclis in terram defigito terraque operito. haec omnia luto 
depsto oblinito alligato integitoque ad eundem modum tamquam oleas.

-------------------------------------------------------

  ficōs et oleas altero modo. quod genus aut ficum aut
oleam esse uoles, inde librum scalpro eximito, alterum 
librum cum gemma dē eo fico, quod genus esse uoles, 
eximito, apponito in eum locum unde exicaueris 
in alterum genus facitoque uti conueniat. librum longum
facito digitōs IIIs, latum digitōs III: ad eundem modum oblinito, integito, uti cetera.

-------------------------------------------------------

  sulcos, sī locus aquosus erit, alueatōs esse oportet:
latōs summōs pedes tres, altōs pedes quattuor, īnfimum
latum pedem I et palmum. eōs lapide cōnsternito: sī 
lapis nōn erit, perticis saligneis uiridibus controuersus 
conlatis cōnsternito; sī pertica nōn erit, sarmentis conligatis. postea scrobes facito altōs p. IIIs, latōs
p. IIII, et facito dē scrobe aqua in sulcum defluat: ita 
oleas serito. 

-------------------------------------------------------

  uitibus sulcōs et propagines ne minus p. IIs quoquouersus facito. sī uoles uinea cito crescat et olea, quam
seueris, semel in mēnse sulcōs et circum capita oleaginea quot mēnsibus, usque donec trimae erunt,
fodere oportet. eodem modo ceteras arbores procurato.

-------------------------------------------------------

  oliuetum diebus XV ante aequinoctium uernum incipito putare: ex eo diē dies XLV recte putabis. id 
hoc modo putato: quā locus recte ferax erit, quae 
arida erunt et sī quid uentus interfregerit, ea omnia eximito: quī locus ferax nōn erit, id plus concidito aratoque.
bene enodato stirpesque leuis facito. 

-------------------------------------------------------

  taleas oleagineas, quas in scrobe saturus eris, tripedaneas decidito diligenterque tractato, ne liber laboret, cum dolabis aut secabis; quas in seminario saturus 
eris, pedalis facito. eas sīc īnserito: locus bipalio subactus siet beneque terra tenera siet beneque glittus
siet. 
cum taleam demittes, pede taleam opprimito:
sī parum descendet, maleolo aut mateola adigito cauētōque ne librum scindas, cum adiges. palo prius locum
ne feceris, quō taleam demittas. sī ita seueris, ut †us† 
stet, talea melius uiuet.
taleae, ubi trimae sunt, tum
denique maturae sunt, ubi liber sese uertet. sī in scrobibus aut in sulcis seres, ternas taleas ponito easque 
diuaricato: supra terram ne plus IIII digitōs trānsuorsōs emineant: uel oculōs serito.

-------------------------------------------------------

  seminarium ad hunc modum facito: locum quam 
optimum et apertissimum et stercorosissimum poteris 
et quam simillimum genus terrae eae, ubi semina positurus eris, et uti ne nimis longe semina ex seminario 
ferantur, eum locum bipalio uertito, delapidato circumque saepito bene et in ordine serito. in sesquipedem quoquouorsum taleam demittito opprimitoque 
pede: 
sī parum deprimere poteris, malleo aut matiola adigito. digitum supra terram facito semina emineant fimoque bubulo summam taleam oblinito signumque aput taleam apponito crebroque sarito, sī uoles 
cito semina crescant. ad eundem modum alia semina
serito. 

-------------------------------------------------------

  harundinem sīc serito: ternōs pedes oculōs disponito.
  uitiarium eodem modo facito seritoque. ubi uitis bima 
erit, resicato; ubi trima erit, eximito. sī pecus pascetur, 
ubi uitem serere uoles, ter prius resicato quam ad arborem ponas; ubi V nodōs ueteres habebit, tum ad arborem ponito. quotannis porrinam serito, quotannis
habebis quod eximas. 

-------------------------------------------------------

  pomarium seminarium ad eundem modum atque 
oleagineum facito: suum quidquid genus talearum 
serito. 
  semen cupressi ubi seres, bipalio uertito: uere primo 
serito.
porcas pedes quinōs latas facito: eo stercus
minutum addito, cōnsarito glebasque comminuito. 
porcam planam facito paulum concauam: tum semen 
serito crebrum tamquam linum; eo terram cribro incernito altam digitum trānsuersum; eam terram tabula
aut pedibus complanato; furcas circum offigito, eo perticas intendito, eo sarmenta aut cratis ficarias imponito, 
quae frigus defendant et solem. uti subtus homo ambulare 
possit facito. crebro runcato; simul herbae coeperint 
nasci, eximito: nam sī herbam duram uelles, cupressos
simul euelles. 
  ad eundem modum semen pirorum, malorum serito
tegitoque. nuces pineas ad eundem modum nisi tamquam 
alium serito. 

-------------------------------------------------------

  uineam ueterem, sī in alium locum trānsferre uoles, 
dumtaxat brachium crassam licebit. prīmum deputato, 
binas gemmas ne amplius relinquito. 
ex radicibus bene
exfodito, usque radices persequito et cauētō ne radices
saucies. ita uti fuerit, ponito in scrobe aut in sulco operitoque et bene occulcato: eodemque modo uineam statuito, alligato flexatoque, uti fuerit, crebroque fodito.
LVIII prata quō modo stercorentur 
  prata primo uere stercerato luna silenti: quae
inrigiua nōn erunt, ubi fauonius flare coeperit. cum 
prata defendes, depurgato herbasque malas omnis 
radicitus effodito. 
  ubi uineam deputaueris, aceruum lignorum uirgarumque facito. ficōs interputato et in uinea ficōs subradito alte, ne eas uitis scandat. seminaria facito et
uetera resarcito. haec facito, ante quam uiniam fodere 
incipias.

LIX ubi daps profanata erit quid fiat 

ubi daps profanata comestaque erit, 
uerno arare incipito. 
ea loca prīmum arato, 
quae siccissima erunt; 
et quae crassissima et aquosissima erunt, 
ea postremum arato, 
dum ne prius obdurescant.

LX propagatio oleae pomorumque 
  propagatio pomorum, aliarum arborum. ab arbore
abs terra pulli quī nascentur, eōs in terram deprimito 
extollitoque primorem partem, uti radicem capiat: inde 
biennio post effodito seritoque. ficum, oleam, malum 
punicum, cotoneum aliaque mala omnia, laurum,
myrtum, nuces praenestinas, platanum, haec omnia 
a capite propagari eximique serique eodem modo oportet. 
LXI quae diligentius propagari uoles 
  quae diligentius propagari uoles, in aullas aut in
qualōs pertusōs propagari oportet et cum iis in scrobem
deferri oportet. in arboribus, uti radices capiant, calicem 
pertundito: per fundum aut qualum ramum, quem radicem capere uoles, traicito: eum qualum aut calicem terra
implētō calcatoque bene, in arborem relinquito. ubi ita
fuerit, ramum sub qualo praecidito. 
qualum incidito
ex ima parte perpetuum: siue calix erit, conquassato; 
cum eo qualo aut calice in scrobem ponito. eodem 
modo uitem facito: eam anno post praecidito seritoque 
cum qualo. hoc modo quod genus uis propagabis.
LXII dē fenisicia 

fenum, ubi tempus erit, 
secato cauētōque ne sero seces.
prius quam semen maturum siet, 
secato, et, quod optimum fenum erit, seorsum condito: 
per uer, cum arabunt, 
ante quam ocinum des, quod edint, bubus.

LXIII bubus pabulum 
  bubus pabulum hoc modo parari darique oportet.
ubi sementim patraueris, glandem parari legique oportet et in aquam conici. inde semodiōs singulis bubus in
dies dari oportet et, sī nōn laborabunt, pascantur satius 
erit, aut modium uinaceorum, quōs in dolium condideris. interdiu pascito: noctu feni p. XXV uni boui
dato; 
sī fenum nōn erit, frondem iligneam et hederaciam dato. paleas triticeas et hordeaceas, acus fabaginum, uicia uel dē lupino, item dē ceteris frugibus omnia 
condito. cum stramenta condes, quae herbosissima erunt 
in tecto condito et sale spargito: deinde ea pro feno
dato. 
ubi uerno dare coeperis, modium glandis aut uinaceorum dato, aut modium lupini macerati et feni 
p. XV. ubi ocinum tempestiuum erit, dato prīmum: 
manibus carpito, id renascetur: quod falcula secueris, nōn 
renascetur.
usque ocinum dato, donec arescat: ita
temperato. postea uiciam dato; postea panicum dato; 
secundum panicum frondem ulmeam dato: sī populneam 
habebis, admiscētō, ut ulmeae satis siet: ubi ulmeam
nōn habebis, querneam et ficulneam dato.
nihil est
quod magis expediat, quam boues bene curare. boues, 
nisi per hiemem (cum nōn arabunt), pasci nōn oportet: 
nam uiride cum edunt, semper id expectant, et fiscellas habere oportet, ne herbam sectentur, cum arabunt.
LXIV dē lignis domini 
  ligna domino in tabulato condito; codicillōs oleagineos,
radices in aceruo sub dio: metas facito. 
LXV familiae cibaria quanta dentur 
  familiae cibaria. quī opus facient: per hiemem tritici
modiōs IIII, per aestatem modiōs IIIIs; uilico,
uilicae, epistatae, opilioni: modiōs III; compeditis: per
hiemem panis p. IIII, ubi uineam fodere coeperint 
panis p. V, usque adeo dum ficōs esse coeperint: deinde
ad p. IIII redito. 
LXVI uinum familiae quantum detur 
  uinum familiae. ubi uindemia facta erit, loram bibant
mēnses tres; mēnse quārtō: heminas in dies, id est 
in mēnse congiōs IIs; mēnse quīntō, sexto, septimo,
octauo: in dies sextarios, id est in mēnse congiōs
quinque; nono, decimo, undecimo: in dies heminas ternas, id est amphoram; 
hoc amplius saturnalibus et compitalibus: in singulōs homines congiōs. summa uini in
homines singulōs inter annum: †cum†. compeditis,
uti quidquid operis facient, pro portione addito: eōs 
nōn est nimium in annōs singulōs uini q. X ebibere.
LXVII pulmentarium familiae quantum detur 
  pulmentarium familiae. oleae caducae quam plurimum
condito; postea oleas tempestiuas (unde minimum olei 
fieri poterit), eas condito: parcito uti quam diutissime 
durent. ubi oleae comesae erunt, hallecem et acetum 
dato. oleum dato in mēnses unicuique $ I; salis unicuique in anno modium satis est. 
LXVIII uestimenta familiae 
  uestimenta familiae. tunicam p. IIIS, saga alternis annis. quotiēns cuique tunicam aut sagum dabis, prius 
ueterem accipito, unde centones fiant. sculponias bonas 
alternis annis dare oportet. 
LXIX bubus cibaria 
  bubus cibaria annua. in iuga singula: lupini modiōs
centum uiginti aut glandis modiōs CCXL, feni pondo
I)XXC ocini, fabae M°XX, uiciae M°XXX. praeterea granatui uidētō, uti satis uiciae seras. pabulum
cum seres, multas sationes facito.
LXX quō modo ager colatur 
  quid est agrum bene colere? bene arare; quid secundum? arare; tertiō? stercorare. quī oletum saepissime et 
altissime miscebit, is tenuissimas radices exarabit; sī 
male arabit, radices susum abibunt, crassiores fient, et 
in radices uires oleae abibunt. agrum frumentarium cum
ares, bene et tempestiuo ares, sulco uario ne ares. 
cetera cultura est multum serere et diligenter eximere
semina et per tempus radices quam plurimas cum terra 
ferre. ubi radices bene operueris, calcare bene, ne aqua 
noceat. sī quis quaeret, quod tempus oleae serendae siet: 
agro sicco per sementim, agro laeto per uer.
LXXI quot plostra habere oporteat 
  quot iuga bouerum, mulorum, asinorum habebis, 
totidem plostra esse oportet. 
LXXII funem quam longam esse oporteat 
  funem torculum esse oportet extentum pedes LV; 
funem loreum in plaustrum p. LX, lora retinacula longa 
p. XXVI, subiugia in plostrum p. XIIX, funiculum 
p. XV; in aratrum subiugia lora p. XVI, funiculum 
p. VIII.
LXXIII dē olea colligenda 
  olea, ubi matura erit, quam prīmum cogi oportet, 
quam minimum in terra et in tabulato esse oportet: in 
terra et in tabulato putescit. leguli uolunt uti olea caduca quam plurima sit, quō plus legatur; factores, ut in 
tabulato diu sit, ut fracida sit, quā facilius efficiant.
nolito credere oleum in tabulato posse crescere: 
quam citissime cōnficies, tam maxime expediet, et totidem modis collecta plus olei efficiet et melius. olea, 
quae diu fuerit in terra aut in tabulato, inde olei minus 
fiet et deterius. oleum, sī poteris, bis in diē deplētō: nam
oleum quam diutissime in amurca et in fracibus erit, tam
deterrimum erit. 
LXXIV oleum uiride quō modo fiat 
  oleum uiride sīc facito: oleam quam prīmum ex 
terra tollito: sī inquinata erit, lauito, a foliis et stercore purgato; postridie aut post diem tertium, quam lecta 
erit, facito. olea ubi nigra erit, stringito. quam acerbissima olea oleum facies, tam oleum optimum erit:
domino dē matura olea oleum fieri maxime expediet. sī 
gelicidia erunt, cum oleam coges, triduum atque quatriduum post oleum facito: eam oleam, sī uoles, salem spargito. 
quam calidissimum torcularium et cellam habētō.

LXXV custodis et capulatoris officia 
  custodis et capulatoris officia. seruet diligenter 
cellam et torcularium: cauētō quam minimum in
torcularium et in cellam introeatur. quam mundissime 
purissimeque fiat. uaso aheneo neque nucleis ad 
oleum ne utatur: nam, sī utetur, oleum male sapiet. cortinam plumbeam in lacum ponito, quō oleum fluat. ubi 
factores uectibus prement, continuo capulator concha 
oleum, quam diligentissime poterit, tollat, ne cesset: 
amurcam caueat ne tollat. 
oleum in labrum prīmum indito, inde in alterum dolium indito: dē iis labris fraces 
amurcamque semper subtrahito. cum oleum sustuleris dē 
cortina, amurcam dehorito. 
LXXVI item custodis quī in torculario erit officia 
  item custodis officia. quī in torculario erunt uasa 
pura habeant curentque uti olea bene perficiatur beneque 
siccetur. ligna in torculario ne caedant. oleum frequenter capiant. factoribus det in factus olei sextariōs et
in lucernam quod opus siet.
fraces cotidie reiciat.
amurcam commutet, usque adeo donec in lacum, quī
in cella est, postremum peruenerit. fiscinas spongia 
effingat. cotidie oleō locum commutet, donec in dolium 
peruenerit. in torculario et in cella caueat diligenter ne
quid olei subripiatur. 
LXXVII uasa olearia et uinaria extollere 
  ubi uindemia et oletas facta erit, prela extollito; 
funes torculos, melipontos, subductariōs in carnario aut
in prelo suspendito; orbes, fibulas, uectes, scutulas, 
fiscinas, corbulas, quala, scalas, patibula, omnia, quis 
usus erit, in suo quidque loco reponito.
LXXVIII dolia quō modo imbuantur 
  dolia olearia noua sīc imbuito: amurca inplētō
dies VII; facito ut amurcam cotidie suppleas. postea 
amurcam eximito et arfacito: 
ubi arebit, cummim
pridie in aquam īnfundito, eam postridie deluito. 
postea dolium calfacito minus quam sī picare uelis: 
tepeat satis est: lenibus lignis facito calescat; ubi temperate tepebit, tum cummim indito, postea linito. sī
recte leueris, in dolium quinquagenarium cummim 
p. IIII satis erit. 
LXXIX bubus medicamentum 
  bubus medicamentum. sī morbum metues, sanis 
dato salis micas tres, folia laurea III, porri fibras III, 
ulpici spicas III, alii spicas III, turis grana tria, herbae sabinae plantas tres, rutae folia tria, uitis albae 
caules III, fabulōs albōs III, carbones uiuōs III, uini
s. III: haec omnia sublimiter legi teri darique oportet. 
ieiunus siet quī dabit. per triduum dē ea potione unicuique boui dato. ita diuidito, cum ter unicuique dederis, 
omnem absumas: bosque ipsus et quī dabit facito ut uterque sublimiter stent. uase ligneo dato. 
LXXX bōs sī aegrotare coeperit
  bos, sī aegrotare coeperit, dato continuo ei unum 
ouum gallinaceum crudum: integrum facito deuoret. 
postridie caput ulpici conterito cum hemina uini facitoque ebibat: sublimiter terat et uaso ligneo det, bosque 
ipsus et quī dabit sublimiter stet: ieiunus ieiuno boui
dato. 
LXXXI boues ne pedes subterant 
  boues, ne pedes subterant, prius quam in uiam quoquam ages, pice liquida cornua īnfima unguito. 
LXXXII quō modo bubus medicamentum detur 
  ubi uuae uariae coeperint fieri, bubus medicamentum 
dato quotannis, uti ualeant. pellem anguinam ubi uideris, tollito et condito: 
ne quaeras cum opus siet. 
eam pellem et far et salem et serpullum, haec omnia una conterito cum uino, dato bubus bibant omnibus. 
per aestatem boues aquam bonam et liquidam bibant semper curato: ut ualeant refert.

LXXXIII panem depsticium sīc facito 
  panem depsticium sīc facito: manus mortariumque 
bene lauato. farinam in mortarium indito, aquae paulatim addito subigitoque pulchre: 
ubi bene subegeris, defingito coquitoque sub testu. 
LXXXIV libum hoc modo facito 
  libum hoc modo facito: casei p. II bene disterat in 
mortario: ubi bene distriuerit, farinae siligineae libram 
aut, sī uoles tenerius esse, selibram similaginis solum 
eodem indito permiscētōque cum caseo bene; ouum
unum addito et una permiscētō bene. inde panem
facito, folia subdito, in foco caldo sub testu coquito 
leniter. 
LXXXV placentam sīc facito 
  placentam sīc facito: farinae siligineae L. II, 
unde solum facias; in tracta farinae L. IIII et alicae 
primae L. II. alicam in aquam īnfundito: ubi bene mollis 
erit, in mortarium purum indito siccatoque bene; deinde 
manibus depsito: ubi bene subactum erit, farinae
L. IIII paulatim addito. id utrumque tracta facito: in 
qualo, ubi arescant, componito: ubi arebunt, componito puriter. 
cum facies in singula tracta, ubi depsueris, panno oleō uncto tangito et circumtergētō
unguitoque; ubi tracta erunt, focum, ubi cocas, calfacito bene et testum. postea farinae L. II cōnspargito 
condepsitoque; inde facito solum tenue. casei ouilli
p. XIIII ne acidum et bene recēns in aquam indito: ibi 
macerato, aquam ter mutato. inde eximito siccatoque 
bene paulatim manibus: siccum bene in mortarium imponito. 
ubi omne caseum bene siccaueris, in mortarium purum manibus condepsito comminuitoque quam 
maxime. deinde cribrum farinarium purum sumito caseumque per cribrum facito trānseat in mortarium. 
postea indito mellis boni p. IIIIs: id una bene commiscētō
cum caseo. postea in tabula pura, quae pateat p. I, 
ibi balteum ponito: folia laurea uncta supponito, placentam fingito. 
tracta in singula in totum solum prīmum ponito; 
deinde dē mortario tracta linito, tracta addito singulatim, item linito, usque adeo donec omne 
caseum cum melle abusus eris. in summum tracta in 
singula indito, postea solum contrahito ornatoque, focum
deuerrito temperatoque, tunc placentam imponito: 
testo caldo operito, pruna īnsuper et circum operito. 
uidētō ut bene et otiose percoquas: aperito, dum īnspicias, bis aut ter.
ubi cocta erit, eximito et melle unguito: haec erit placenta semodialis.
LXXXVI spiram sīc facito 
  spiram sīc facito: quantum uoles pro ratione, ita uti 
placenta fit, eadem omnia facito, nisi alio modo fingito. 
in solo tracta cum melle oblinito bene. inde, tamquam 
restim tractes, facito: ita imponito in solo, simplicibus 
complētō bene arte. cetera omnia, quasi placentam facias,
facito coquitoque. 
LXXXVII scriblitam sīc facito 
  scriblitam sīc facito: in balteo, tractis, caseo ad eundem modum facito uti placentam, sine melle, coquitoque. 
LXXXVIII globulōs sīc facito
  globōs sīc facito: caseum cum alica ad eundem modum miscētō; inde, quantōs uoles facere, facito. in
aenum caldum unguen indito. singulōs aut binōs coquito uersatoque crebro duabus rudibus: coctōs eximito,
eōs melle unguito, papauer īnfriato: ita ponito.
LXXXIX encytum sīc facito 
  encytum ad eundem modum facito uti globos, 
nisi calicem pertusum cauum habeat. ita in unguen 
caldum fundito. honestum quasi spiram facito idque 
duabus rudibus uorsato prēnsatoque; item unguito coloratoque caldum ne nimium. id cum melle
aut cum mulso apponito. 
XC erneum sīc facito 
  erneum placentum tamquam placentam. eadem omnia indito, quae in placentam. id permiscētō in alueo,
id indito in irneam fictilem, eam demittito in aulam 
aheneam aquae calidae plenam. ita coquito ad ignem: 
ubi coctum erit, irneam cōnfringito. ita ponito.
XCI spaeritam sīc facito 
  spaeritam sīc facito, ita uti spiram, nisi sīc fingito: 
dē tractis, caseo, melle sphaeras pugnum altas facito; eas 
in solo componito dēnsas: eodem modo componito atque 
spiram itemque coquito.

XCII uotum pro bubus 
  uotum pro bubus, ut ualeant, sīc facito: marti siluano 
in silua interdius in capita singula boum uotum facito; 
farris L. III et lardi p. IIIIs et pulpae p. IIIIs, uini 
s. III: id in unum uas licētō coicere et uinum item
in unum uas licētō coicere. eam rem diuinam uel seruus
uel liber licebit faciat. ubi res diuina facta erit, 
statim ibidem cōnsumito. mulier ad eam rem diuinam ne 
adsit neue uideat quō modo fiat. hoc uotum in annōs 
singulos, sī uoles, licebit uouere.


XCIII sauillum sīc facito 
  sauillum hoc modo facito: farinae selibram, casei 
p. IIs una commiscētō quasi libum, mellis p. :- et
ouum unum. catinum fictile oleō unguito. ubi omnia 
bene commiscueris, in catinum indito: catinum testo 
operito. uidētō ut bene percocas medium, ubi altissimum est: ubi coctum erit, catinum eximito, melle
unguito, papauer īnfriato, sub testum subde paulisper, 
postea eximito: ita pone cum catillo et lingula. 
XCIV pultem punicam sīc facito 
  pultem punicam sīc coquito: libram alicae in aquam 
indito, facito uti bene madeat. id īnfundito in alueum 
purum, eo casei recentis p. III, mellis p. s, ouum unum: 
omnia una bene permiscētō. ita īnsipito in aulam nouam.
XCV graneam triticeam sīc facito 
  graneam triticeam sīc facito: selibram tritici puri in 
mortarium purum indat, lauet bene corticemque deterat 
bene eluatque bene: postea in aulam indat et aquam 
puram cocatque. ubi coctum erit. lacte addat paulatim, 
usque adeo donec cremor crassus erit factus.
XCVI amulum sīc facito 
  amulum sīc facito: siliginem purgato bene; postea in 
alueum indat, eo addat aquam bis in diē. diē decimo 
aquam exsiccato, exurgētō bene, in alueo puro miscētō
bene: facito tamquam faex fiat. id in linteum nouum 
indito, exprimito cremorem in patinam nouam aut in
mortarium: id omne ita facito et refricato denuo. eam 
patinam in sole ponito arescat: ubi arebit, in aullam 
nouam indito: inde facito cum lacte coquat. 
XCVII salem candidum sīc facito 
  salem candidum sīc facito: amphoram defracto collo 
puram implētō aquae purae, in sole ponito. ibi fiscellam
cum sale populari suspendito et quassato supplētōque
identidem. id aliquotiēns in diē cotidie facito, usque adeo 
donec sal desiuerit tabescere biduum.
id signi erit:
menam aridam uel ouum demittito: sī natabit, ea muries 
erit, uel carnem uel caseōs uel salsamenta quō condas.
eam muriam in labella uel in patinas in sole ponito: 
usque adeo in sole habētō donec concreuerit: inde flos
salis fiet. ubi nubilabitur et noctu sub tecto ponito; 
cotidie, cum sol erit, in sole ponito. 
XCVIII gallinas et ānseres sīc farcito 
  gallinas et ānseres sīc farcito: gallinas teneras, quae 
prīmum parient, concludat; polline uel farina hordeacia cōnsparsa turundas faciat: eas in aquam intinguat, in ōs indat.
paulatim cotidie addat, ex 
gula cōnsideret quod satis sit. bis in diē farciat et meridie
bibere dato: ne plus aqua sita siet horam unam. 
eodem modo ānserem alito, nisi prius dato bibere et bis 
in diē, bis escam. 
XCIX palumbum recentem sīc farcito 
  palumbum recentem. ubi prēnsus erit, ei fabam 
coctam tostam prīmum dato, ex ore in eius ōs īnflato,
item aquam: hoc dies VII facito. postea fabam fresam 
puram et far purum facito et fabae tertia pars ut īnferuescat: tum far īnsipiat, puriter facito et coquito
bene. id, ubi excluseris, depsito bene, oleō manum 
unguito: prīmum pusillum, postea magis depses, oleō 
tangito depsitoque, dum poterit facere turundas: ex 
aqua dato, escam temperato. 
C aream sīc facito 
  aream sīc facito: locum ubi facies cōnfodito. postea 
amurca cōnspargito bene sinitoque combibat. postea comminuito glebas bene, deinde coaequato et pauiculis uerberato. 
postea denuo amurca cōnspargito sinitoque arescat. sī ita feceris, neque formicae nocebunt neque herbae nascentur.

CI frumento ne curculio noceat 
  frumento ne noceat curculio neu mures tangant: 
lutum dē amurca facito; palearum paulum addito, sinito 
macerescant bene et subigito bene. eo granarium totum oblinito crasso luto; postea cōnspargito amurca 
omne quod lutaueris. ubi aruerit, eo frumentum refrigeratum condito: curculio nōn nocebit. 
CII olea sī fructum nōn fert 
  olea sī fructum nōn feret, ablaqueato. postea stramenta circumponito; 
  postea amurcam cum aqua commiscētō aequas partes. deinde ad oleam circumfundito: ad
arborem maxumam urnam commixti sat est, ad 
minores arbores pro ratione indito. et idem hoc sī facies
ad arbores feraces, eae quoque meliores fient: ad eas 
stramenta ne addideris. 
CIII fici uti grossōs teneant
  fici uti grossōs teneant, facito omnia quō modo
oleae, et hoc amplius: cum uer appetet, terram adaggerato bene. sī ita feceris, et grossi nōn cadent et fici 
scabrae nōn fient et multo feraciores erunt. 
CIV  conuoluolus in uinia ne siet 
  conuoluolus in uinia ne siet, amurcam condito, 
puram bene facito, in uas aheneum indito congiōs II.
postea igni leni coquito, rudicula agitato crebro, usque 
adeo dum fiat tam crassum quam mel. postea sumito bituminis tertiarium et sulpuris quartarium.
conterito
in mortario seorsum utrumque. postea īnfriato quam 
minutissime in amurcam caldam et simul rudicula miscētō
et denuo coquito sub dio caelo: nam sī in tecto coquas, 
cum bitumen et sulpur additum est, excandescet. ubi
erit tam crassum quam uiscum, sinito frigescat. hoc 
uitem circum caput et sub brachia unguito: conuoluolus nōn nascetur. 
CV oues ne scabrae fiant 
  oues ne scabrae fiant, amurcam condito, puram bene 
facito; aquam quā lupinus deferuerit et faecem dē 
uino bono, inter se omnia commiscētō pariter. postea,
cum detonderis, unguito totas: sinito biduum aut triduum cōnsudent.
deinde lauito in mari; sī aquam
marinam nōn habebis, facito aquam salsam: ea lauito. 
sī haec sīc feceris, neque scabrae fient et lanae plus et 
meliorem habebunt, et ricini nōn erunt molesti. eodem 
in omnes quadripedes utito, sī scabrae erunt.
CVI amurca axem unguito 
  amurca decocta axem unguito et lora et calciamenta 
et coria omnia: meliora facies. 
CVII uestimenta ne tiniae tangant 
  uestimenta ne tiniae tangant, amurcam decoquito 
ad dimidium, ea unguito fundum arcae et extrīnsecus 
et pedes et angulōs. ubi ea adaruerit, uestimenta condito. sī ita feceris, tiniae nōn nocebunt.
et item
ligneam supellectilem omnem sī ungues, nōn putescet, et, cum ea terseris, splendidior fiet; item ahenea 
omnia unguito, sed prius extergētō bene. postea, cum
unxeris, cum uti uoles, extergētō: splendidior erit
et aerugo nōn erit molesta. 
CVIII fici aridae uti integrae sint 
  fici aridae sī uoles ut integrae sint, in uas fictile condito: id amurca decocta unguito. 
CIX oleum sī in metretam addes 
  oleum sī in metretam nouam inditurus eris, amurca,
ita uti est cruda, prius colluito agitatoque diu, ut bene 
combibat. id sī feceris, metreta oleum nōn bibet, et 
oleum melius faciet, et ipsa metreta firmior erit. 
CX uirgas murteas uti serues: item aliud genus 
  uirgas murteas sī uoles cum bacis seruare et item
aliut genus quod uis, et sī ramulōs ficulneōs uoles cum
foliis, inter se alligato, fasciculōs facito: eōs in amurcam
demittito, supra stet amurca facito. sed ea, quae demissurus eris, sumito paulo acerbiora. uas, quō condideris,
oblinito plane.

CXI sī bouem aut aliam quadrupedem serpēns momorderit 
  sī bouem aut aliam quamuis quadrupedem serpēns
momorderit, melanthi acetabulum, quod medici 
uocant zmurnaeum, conterito in uini ueteris hemina: id 
per nares indito et ad ipsum morsum stercus suillum 
apponito. et idem hoc, sī usus euenerit, homini facito.
CXII boues uti ualeant 
  boues uti ualeant et curati bene sint et, quī fastidient
cibum, uti magis cupide adpetant, pabulum, quod dabis, 
amurca spargito: primo paululum, dum cōnsuescant; 
postea magis. et dato rarenter bibere commixtam cum 
aqua aequabiliter. quārtō quīntō quoque diē hoc sīc
facies: ita boues et corpore curatiores erunt et morbus 
aberit. 
CXIII uinum familiae per hiemem quī utatur 
  uinum familiae per hiemem quī utatur: musti
q X in dolium indito; aceti acris q. II eodem 
īnfundito; sapae quadrantalia II; aquae dulcis q. L. 
haec rude miscētō ter in diē dies quinque continuōs.
eo addito aquae marinae ueteris sextariōs LXIIII et
operculum in dolium imponito et oblinito diē X. 
hoc uinum durabit tibi usque ad solstitium: sī quid 
superfuerit post solstitium, acetum acerrimum et
pulcherrimum erit. 
CXIV quī ager a mari aberit, ibi uinum graecum sīc facito 
  quī ager longe a mari aberit, ibi uinum graecum sīc
facito: musti q. XX in aheneum aut plumbeum īnfundito: ignem subdito. 
ubi bullabit uinum, ignem subducito. ubi id uinum refrixerit, in dolium quadragenarium īnfundito: 
seorsum in uas aquae dulcis q. I īnfundito, salis M° I: sinito muriam fieri. 
ubi muria facta
erit, eodem in dolium īnfundito. schoenum et calamum 
in pila contundito, quod sat siet: sextarium unum 
eodem in dolium īnfundito, ut odoratum siet. post dies 
XXX dolium oblinito. ad uer diffundito in amphoras:
biennium in sole sinito positum esse; deinde in tectum 
cōnferto. hoc uinum deterius nōn erit quam coum. 
CXV aquae marinae concinnatio 
  aquae marinae concinnatio. aquae marinae .q. I
ex alto sumito, quō aqua dulcis nōn accedit. sesquilibram salis frigito, eodem indito et rude miscētō, usque
adeo donec ouum gallinaceum coctum natabit: desinito 
miscere.
eodem uini ueteris uel aminnii uel miscelli
albi congiōs II īnfundito: miscētō probe. postea in uas
picatum cōnfundito et oblinito. sī quis plus uoles aquae 
marinae concinnare, pro portione ea omnia facito. 
CXVI quō labra doliorum circumlinas 
ut bene odorata sint 
  quō labra doliorum circumlinas, ut bene odorata
sint et ne quid uiti in uinum accedat, sapae congiōs VI
quam optimae īnfundito in aheneum aut in plumbeum et 
iris aridae contusae heminam et sertam campanicam 
p. V bene odoratam una cum iri contundas quam minutissime: 
per cribrum cernas et una cum sapa coquas sarmentis et leui flamma. 
commouētō, uidētō ne aduras;
usque coquito, dum dimidium excoquas. ubi refrixerit, 
cōnfundito in uas picatum bene odoratum et oblinito 
et utito in labra doliorum.

CXVII uinum sī uoles experiri 
  uinum sī uoles experiri duraturum sit necne, polentam grandem dimidium acetabuli in caliculum nouum 
indito et uini sextarium dē eo uino, quod uoles experiri, 
eodem īnfundito et imponito in carbones: facito bis aut 
ter īnferueat.
tum id percolato: pulentam abicito,
uinum ponito sub dio. postridie mane gustato: sī id 
sapiet, quod in dolio est, scito duraturum; sī subacidum 
erit, nōn durabit. 
CXVIII uinum asperum lene fieri 
  uinum asperum quod erit, lene et suaue sī uoles facere,
sīc facito: dē eruo farinam facito libras IIII et uini 
cyathōs IIII cōnspargito sapa. postea facito laterculos:
sinito combibant noctem et diem. postea commiscētō cum
eo uino in dolio et oblinito diē LX: id uinum erit lene
et suaue et bono colore et bene odoratum. 
CXIX odorem deteriorem demere 
  odorem deteriorem demere uino. testam dē tegula
crassam puram calfacito in igni bene: ubi calebit, eam 
picato, resticula alligato, testam demittito in dolium īnfimum leniter, sinito biduum oblitum dolium. sī demptus 
erit odor deterior, id optime; sī nōn, saepius facito,
usque dum odorem malum dempseris. 
CXX sī uoles scire uinum aquam habeat necne 
  sī uoles scire in uinum aqua addita sit necne, uasculum facito dē materia hederacia. 
  uinum id, quod putabis aquam habere, eodem mittito; sī habebit aquam, 
uinum effluet, aqua manebit: nam nōn continet uinum 
uas hederaceum.
CXXI uinum coum sī uoles facere 
  uinum coum sī uoles facere, aquam ex alto marinam sumito mari tranquillo, cum uentus nōn erit, dies 
LXX ante uindemiam, quō aqua dulcis nōn perueniet. 
ubi hauseris dē mari, in dolium īnfundito: nolito implere, quadrantalibus quinque minus sit quam plenum;
operculum imponito, relinquito quā interspiret. 
ubi dies XXX praeterierint, trānsfundito in alterum
dolium puriter et leniter: relinquito in imo quod desiderit. 
post dies XX in alterum dolium item trānsfundito: ita relinquito usque ad uindemiam. unde uinum 
coum facere uoles, uuas relinquito in uinea: sinito bene
coquantur. et, ubi pluerit et siccauerit, tum deligito et 
ponito in sole biduum aut triduum sub dio, sī pluuiae 
nōn erunt; sī pluuia erit, in tecto in cratibus componito, 
et, sī quā acina corrupta erunt, depurgato. 
tum sumito
aquam marinam q. s. s. e.: in dolium quinquagenarium 
īnfundito aquae marinae q. X. tum acina dē uuis miscellis decarpito dē scopio in idem dolium, usque dum 
impleueris: manu comprimito acina, ut combibant aquam
marinam: ubi impleueris dolium, operculo operito, relinquito quā interspiret. 
ubi triduum praeterierit, eximito dē dolio et calcato in torculario et id uinum condito in dolia lauta et pura et sicca. 
  ut odoratum bene sit, sīc facito: sumito testam picatam, eo prunam lenem indito, suffito serta et schoeno 
et palma, quam habent unguentarii, ponito in dolio et 
operito, ne odor exeat, ante quam uinum indas. hoc 
facito pridie quam uinum īnfundere uoles. dē lacu quam
prīmum uinum in dolia indito, sinito dies XV operta, 
ante quam oblinas, relinquito quā interspiret uinum, 
postea oblinito. 
post dies XL diffundito in amphoras
et addito in singulas amphoras sapae sextarium unum. 
amphoras nolito implere nimium: ānsarum īnfimarum 
fini; et amphoras in sole ponito, ubi herba nōn siet; 
et amphoras operito, ne aqua accedat, et ne plus quadriennium in sole siueris: 
post quadriennium in cuneum componito et īnstipa. 
CXXII uinum sī uoles concinnare ut aluum bonam faciat 
  uinum sī uoles concinnare, ut aluum bonam faciat,
secundum uindemiam, ubi uites ablaqueantur, quantum 
putabis ei rei satis esse uini, tot uites ablaqueato et signato. earum radices circumsecato et purgato. ueratri 
atri radices contundito in pila: eas radices dato circum uitem et stercus uetus et cinerem ueterem et duas 
partes terrae circumdato radices uitis. terram īnsuper 
inicito. 
hoc uinum seorsum legito. sī uoles seruare in
uetustatem ad aluum mouendam, seruato: ne commisceas cum cetero uino. 
dē eo uino cyathum sumito et miscētō
aqua et bibito ante cenam: sine periculo aluum mouebit. 
CXXIII in uinum mustum ueratri atri 
  in uinum mustum ueratri atri manipulum coicito in
amphoram: ubi satis efferuerit, dē uino manipulum 
eicito. id uinum seruato ad aluum mouendam. 
CXXIV uinum ad aluum mouendam 
  uinum ad aluum mouendam concinnare. uites, cum
ablaqueabuntur, signato rubrica, ne admisceas cum 
cetero uino. tris fasciculōs ueratri atri circumponito
circum radices et terram īnsuper inicito. per uindemiam 
dē iis uitibus quod delegeris, seorsus seruato. cyathum
in ceteram potionem indito: aluum mouebit et postridie 
perpurgabit sine periculo. 
CXXV lentim quō modo serues 
  lentim quō modo seruari oporteat. laserpicium
acētō diluito, permiscētō lentim aceto laserpiciato et
ponito in sole; postea lentim oleō perfricato, sinito 
arescat. ita integra seruabitur recte. 
CXXVI oleae albae quō modo condiantur 
  oleae albae q. a. m. condiantur. ante quam nigrae
fiant, contundantur et in aquam deiciantur: crebro 
aquam mutet. deinde, ubi satis maceratae erunt, exprimat 
et in acetum coiciat et oleum addat, salis selibram in 
modium olearum. feniculum et lentiscum seorsum
condat in acetum. sī una admiscere uoles, cito utitor. in 
orculam calcato. manibus siccis, cum uti uoles, sumito. 
CXXVII oleam albam secundum uindemiam quam utaris 
  oleam albam, quam secundum uindemiam uti uoles,
sīc condito: musti tantundem addito, quantum aceti; 
cetera item condito ita uti supra scriptum est. 
CXXVIII epityrum album nigrum uariumque sīc facito 
  epityrum album, nigrum uariumque sīc facito: ex
oleis albis, nigris uariisque nuculeōs eicito. sīc condito:
concidito ipsas, addito oleum, acetum, coriandrum, 
cuminum, feniculum, rutam, mentam; in orculam 
condito, oleum supra siet. ita utitor.
CXXIX mustum sī uoles totum annum habere 
  mustum sī uoles totum annum habere, in amphoram
mustum indito et corticem oppicato, demittito in piscinam: post diem XXX eximito. 
totum annum mustum erit. 
CXXX mustaceōs sīc facito
  mustaceōs sīc facito: farinae siligineae modium unum
musto cōnspargito; anesum, cuminum, adipis p. II, 
casei libram, et dē uirga lauri deradito, eodem addito, 
et, ubi definxeris, lauri folia subtus addito, cum coques.
CXXXI uinum concinnare ad lotium 
  uinum concinnare, sī lotium difficilius trānsibit. caparidam uel iunipirum contundito in pila, libram 
indito, in duobus congiis uini ueteris in uase aheneo uel 
in plumbeo deferuefacito: ubi refrixerit, in lagonam 
indito. id mane ieiunus sumito cyathum: proderit.
CXXXII uinum ad isciacōs concinnare
  uinum ad isciacōs sīc facito: dē iunipiro materiem
semipedem crassam concidito minutim; eam īnferuefacito cum congio uini ueteris. 
ubi refrixerit, in lagonam cōnfundito et postea id utito uini cyathum ieiunus: proderit.
CXXXIII ut interdiu canes clausōs habeas
  canes interdiu clausōs esse oportet, ut noctu acriores
et uigilantiores sint. 
CXXXIV uinum murteum sīc facito 
  uinum murteum sīc facito: murtam nigram
arfacito in umbra; ubi iam passa erit, seruato ad 
uindemiam. in urnam musti contundito murtae semodium: id oblinito. ubi desiuerit feruere mustum, murtam 
eximito: id est ad aluum crudam et ad lateris dolorem et
ad coeliacum.

CXXXV ad tormina et sī aluus nōn cōnsistet 
et ad taenias et lumbricōs
  ad tormina et sī aluus nōn cōnsistet et sī taeniae
et lumbrici molesti erunt, triginta mala punica acerba 
sumito, contundito, indito in urceum et uini nigri austeri 
congiōs III. uas oblinito: post dies XXX aperito et
utito: ieiunus heminam bibito.
CXXXVI ad dyspepsiam et stranguriam 
  ad dyspepsiam et stranguriam mederi. malum punicum, ubi florebit, colligito: tris minas in amphoram 
īnfundito; uini q. I ueteris addito et feniculi radicem puram contusam minam. oblinito amphoram et 
post dies XXX aperito et utitor. ubi uoles cibum conquoquere et lotium facere, hinc bibito quantum uoles 
sine periculo. idem uinum taenias perpurgat et lumbricos, sī sīc concinnes. 
incenatum iubet esse; postridie
thuris drachmam unam conterito et mel coctum drachmam unam et uini sextarium origaniti. dato ieiuno, 
et puero pro aetate triobolum et uini heminam: supra 
pilam īnscendat et saliat decies et deambulet.
CXXXVII habitationem delutare 
  habitationem delutare. terram quam maxime cretosam uel rubricosam, 
  eo amurcam īnfundito, paleas indito: sinito quadriduum fracescat. ubi bene fracuerit, 
rutro concidito; ubi concideris, delutato: ita neque aspergo nocebit, neque mures caua facient, neque herba
nascetur, neque lutamenta scindent se. 
CXXXVIII area quō modo fiat 
  aream, ubi frumentum teratur, sīc facito: cōnfodiatur minute terra, 
  amurca bene cōnspargatur et combibat quam plurimum. comminuito terram et cylindro 
aut pauicula coaequato: ubi coaequata erit, neque formicae molestae erunt, et, cum pluerit, lutum nōn erit.
CXXXIX ligna amurca spargantur 
  codicillōs oleagineōs et cetera ligna amurca cruda perspargito et in sole ponito, perbibant bene: ita neque
fumosa erunt et ardebunt bene. 
CXL piro florente dapem pro bubus fieri 
  piro florente dapem pro bubus facito. postea uerno
arare incipito: ea loca prīmum arato, quae rudecta 
harenosaque erunt; postea, uti quaeque grauissima 
et aquosissima erunt, ita postremo arato. 
CXLI dapem quō modo facias 
  dapem hoc modo fieri oportet: ioui dapali culignam
uini quantam uis polluceto; eo diē feriae bubus et bubulcis et quī dapem facient. cum pollucere oportebit, sīc 
facies: iupiter dapalis, quod tibi fieri oportet in domo 
familia mea culignam uini dapi, eius rei ergo macte
hac illace dape pollucenda esto. manus interluito, 
postea uinum sumito: 
iupiter dapalis, macte istace
dape pollucenda esto, macte uino īnferio esto. uestae, 
sī uoles, dato. daps ioui: assaria pecunia, urna uini. 
ioui caste profanato sua contagione; postea, dape 
facta, serito milium, panicum, alium, lentim.

CXLII propagatio pomorum 
  propagatio pomorum ceterarumque arborum. arboribus ab terra pulli quī nati erunt, eōs in terram deprimito, 
extollito, uti radicem capere possint. inde, ubi tempus 
erit, effodito seritoque recte. 
ficum, oleam, malum punicum, mala strutea, cotonia aliaque mala omnia, laurum 
cypriam, delphicam, prunum, myrtum coniuolum et 
myrtum album et nigrum, nuces abellanas, praenestinas, platanum, 
haec omnia genera a capitibus propagari eximique ad hunc modum oportebit: quae 
diligentius seri uoles, in calicibus seri oportet. 
in arboribus radices uti capiant, calicem pertusum sumito tibi aut 
quasillum: per ea ramulum trānsserito. eum quasillum terra impleto calcatoque, in arbore relinquito. 
ubi bimum erit, ramum tenerum īnfra praecidito, cum
quasillo serito. eo modo quoduis genus arborum facere 
poteris, uti radices bene habeant. 
item uitem in quasillum propagato terraque bene operito: anno post 
praecidito, cum qualo serito. 
CXLIII * 
  prius quam messim facies, porcam praecidaneam hoc modo fieri oportet: cereri porca praecidanea 
porco femina, prius quam hasce fruges condantur, far, 
triticum, hordeum, fabam, semen rapicium. thure, uino 
iano ioui iunoni praefato, prius quam porcum feminam immolabis. 
iano struem ommoueto sīc:
iane pater, te hac strue ommouenda bonas preces 
precor, uti sies uolēns propitius mihi liberisque meis domo 
familiaeque meae. fertum ioui ommoueto et mactato 
sīc: iupiter, te hoc fercto obmouendo bonas preces precor, uti sis uolēns propitius mihi liberisque meis domo 
familiaeque meae mactus hoc ferto. 
postea iano
uinum dato sīc: iane pater, uti te strue ommouenda 
bonas preces bene precatus sum, eiusdem rei ergo macte 
uino īnferio esto. postea ioui sīc: iupiter, macte 
isto fercto esto, macte uino īnferio esto. postea porcam praecidaneam immolato. 
ubi exta prosecta
erunt, iano struem ommoueto mactatoque item, uti 
prius obmoueris; ioui ferctum obmoueto mactatoque 
item, uti prius feceris. item iano uinum dato et ioui 
uinum dato, item uti prius datum ob struem obmouendam et fertum libandum. postea cereri exta et 
uinum dato. 
CXLIV tunicae et ceterae res ubicumque emantur 
  tunicae et ceterae res ubicumque emantur.
romae: tunicas, togas, saga, centones, sculponeas. calibus et menturnis: cuculliones, ferramenta, falces, 
palas, ligones, secures, ornamenta, murices, catellas. 
uenafro: palas. suessae et in lucanis: plostra. treblae,
albae, romae: dolia, labra. tegulae ex uenafro. 
aratra
in terram ualidam romanica bona erunt, in terram pulleam campanica; iuga romanica optima erunt, uomeris 
indutilis optimus erit. trapeti pompeis, nolae, ad rufri 
maceriam. claues, clostra romae. hamae, urnae oleariae, urcei aquarii, urnae uinariae, alia uasa ahenea 
capuae, nolae. fiscinae campanicae †eame† uiles sunt. 
funes subductarios, spartum omne capuae. fiscinas
romanicas suessae, casino: optimae erunt romae. 
  funem torculum sī quis faciet, casini L. tunnius, uenafri C. mennius L. f.: eo indere oportet coria bona 
VIII nostratia recentia quae depsta sient, quam minimum salis habeant; ea depsere et unguere unguine 
prius oportet, tum siccare. 
funem exordiri oportet
longum p. LXXII: torōs III habeat, lora in torōs singulōs VIIII, lata digitōs II. cum tortus erit, longus
p. XLVIIII: in commissura abibit p. III, rel. erit 
p. XLVI. ubi extentus erit, accedent p. V: longus erit
p. LI. funem torculum extentum longum esse oportet 
p. LV maximis uasis, minoribus p. LI. 
funem loreum
in plostrum iustum p. LX, semifunium p. XLV, lora retinacula in plostrum p. XXXVI, ad aratrum p. XXVI, lora 
praeductoria p. XXVIIs, subiugia in plostrum lora 
p. XIX, funiculum p. XV, in aratrum subiugia lora
p. XII, funiculum p. IIX. 
  trapetōs latōs maximōs p. IIIIs, orbis altos
p. IIIs, orbis medios, ex lapricaedinis cum eximet, 
crassōs pedem et palmum, inter miliarium et labrum
p. II digitōs II, labra crassa digit. V. secundarium trapetum latum p. IIII et palmum, inter miliarium et
labrum pes unus digitus unus, labra crassa digitōs V,
orbis altōs p. III et digit. V, crassōs p. I et digit.
III. foramen in orbes semiped. quoquouersum facito. 
tertium trapetum latum p. IIII, inter miliarium et
labrum p. I, labrum dig. V, orbis altōs p. III dig.
III, crassōs p. I et digit. II. trapetum, ubi aruectum
erit, ubi statues, ibidem commodato concinnatoque.
CXLV politionem quō pacto dari oporteat 
  politionem quō pacto dari oporteat. in agro casinate
et uenafro in loco bono parti octaua corbi diuidat, satis 
bono septima, tertiō loco sexta; sī granum modio diuidet, parti quinta. in uenafro ager optimus nona 
parti corbi diuidat. sī communiter pisunt, quā ex parte
politori pars est, eam partem in pistrinum politor. 
hordeum quinta modio, fabam quinta modio diuidat. 
CXLVI uineam redemptori partiario ut des 
  uineam curandam partiario. bene curet fundum, arbustum, agrum frumentarium. 
  partiario fenum et pabulum, quod bubus satis siet, quī illic sient: cetera omnia 
pro indiuiso. 
CXLVII boues feriis coniungere licet 
  boues feriis coniungere licet. haec licet facere: aruehant ligna, fabalia, frumentum, quod nōn saturus erit. 
mulis, equis, asinis feriae nullae, nisi sī in familia sunt. 
CXLVIII * 
  lucum conlucare romano more sīc oportet: porco
piaculo facito, sīc uerba concipito: sī deus, sī dea es, 
quoium illud sacrum est, uti tibi ius est porco piaculo 
facere illiusce sacri coercendi ergo harumque rerum ergo, 
siue ego siue quis iussu meo fecerit, uti id recte factum
siet, eius rei ergo te hoc porco piaculo immolando bonas 
preces precor, uti sies uolēns propitius mihi domo familiaeque meae liberisque meis: harumce rerum ergo macte 
hoc porco piaculo immolando esto. 
CXLIX * 
  sī fodere uelis altero piaculo, eodem modo facito, hoc
amplius dicito: operis faciundi causa. dum opus, 
cotidie per partes facito: sī intermiseris aut feriae publicae aut familiares intercesserint, altero piaculo facito. 
CL * 
  agrum lustrare sīc oportet: impera suouitaurilia
circumagi: cum diuis uolentibus quodque bene eueniat, 
mando tibi, mani, uti illace suouitaurilia fundum agrum 
terramque meam, quota ex parte siue circumagi siue circumferenda cēnseas, uti cures lustrare.
ianum iouemque uino praefamino, sīc dicito: mars pater, te precor 
quaesoque, uti sies uolēns propitius mihi domo familiaeque 
nostrae: quoius rei ergo, agrum terram fundumque 
meum suouitaurilia circumagi iussi; uti tu morbos
uisōs inuisosque, uiduertatem uastitudinemque, calamitates intemperiasque prohibessis defendas auerruncesque;
utique tu fruges, frumenta, uineta uirgultaque grandire beneque euenire siris; 
pastores pecuaque salua
seruassis duisque bonam salutem ualetudinemque mihi 
domo familiaeque nostrae. harunce rerum ergo, fundi 
terrae agrique mei lustrandi lustrique faciendi ergo, sicuti dixi, macte hisce suouitaurilibus lactentibus immolandis esto: 
mars pater, eiusdem rei ergo, macte hisce 
suouitaurilibus lactentibus esto. 
item
cultro facito struem et fertum uti adsiet: inde obmoueto. 
ubi porcum immolabis, agnum uitulumque, sīc oportet: 
eiusque rei ergo macte suouitaurilibus immolandis esto. 
nominare uetat martem neque agnum uitulumque. sī
minus in omnis litabit, sīc uerba concipito: mars pater, 
sī quid tibi in illisce suouitaurilibus lactentibus 
neque satisfactum est, te hisce suouitaurilibus 
piaculo. sī uno duobusue dubitabit, sīc uerba concipito: 
mars pater, quod tibi illoc porco neque satisfactum est,
te hoc porco piaculo.

CLI uilici officia 
  uilici officia quae sunt. quae domino praeceps: ea
omnia, quae in fundo fieri oportet quaeque emi pararique 
oportet, quō modoque cibaria, uestimenta familiae 
dari oportet, eadem uti curet faciatque moneo dominoque dicto audiēns sit. hoc amplius, quō modo
uilicam uti oportet et quō modo eae imperari oportet, 
uti aduentu domini quae opus sunt parentur curenturque diligenter. 
CLII uilicae officia 
  uilicae quae sunt officia, curato faciat. sī eam tibi
dederit dominus uxorem, ea esto contentus. ea te metuat facito. ne nimium luxuriosa siet. uicinas aliasque 
mulieres quam minimum utatur neue domum neue ad 
sese recipiat: ad cenam ne quō eat neue ambulatrix siet.
rem diuinam ni faciat neue mandet, quī pro ea faciat, 
iniussu domini aut dominae: scito dominum pro tota familia rem diuinam facere. 
munda siet: uīllam conuersam mundeque habeat; focum purum circumuersum 
cotidie, prius quam cubitum eat, habeat. kal., idibus, 
nonis, festus dies cum erit, coronam in focum indat, per 
eosdemque dies lari familiari pro copia supplicet.
cibum tibi et familiae curet uti coctum habeat. 
gallinas multas et oua uti habeat. pira arida, sorua, ficos, 
uuas passas, sorua in sapa et pira et uuas in doliis et 
mala struthea, uuas in uinaciis et in urceis in terra 
obrutas et nuces praenestinas recentes in urceo in
terra obrutas habeat; mala scantiana in doliis et alia 
quae condi solent et siluatica, haec omnia quotannis 
diligenter uti condita habeat. farinam bonam et far 
suptile sciat facere. 
CLIII lex oleae legendae 
  oleam legendam hoc modo locare oportet: oleam
cogito recte omnem arbitratu domini, aut quem custodem 
fecerit, aut cui olea uenierit. oleam ne stringito neue 
uerberato iniussu domini aut custodis: sī aduersus ea quis 
fecerit, quod ipse oleae delegerit, pro eo nemo soluet
neque debebitur. 
quī oleam legerint, omnes iuranto
ad dominum aut ad custodem sese oleam nōn subripuisse neque quemquam suo dolo malo ea oleitate ex 
fundo L. manli. quī eōrum nōn ita iurauerit, quod is 
legerit omne, pro eo argentum nemo dabit neque debebitur. oleam cogi recte satis dato arbitratu L. manli. 
scalae ita uti datae erunt, ita reddito, nisi quae uetustate fractae erunt: sī nōn erunt †reddet eaeque arbitratu reducetur†. 
sī quid redemptoris opera domino
damni datum erit, resoluito: id uiri boni arbitratu deducetur. legulos, 
quot opus erunt, praebeto et strictores; sī nōn praebuerit, quanti conductum erit aut locatum erit, deducetur: 
tanto minus debebitur. dē fundo
ligna et oleam ne deportato: quī oleam legerit, quī deportarit, in singulas deportationes $$n. II deducentur 
neque id debebitur. 
omnem oleam puram metietur
modio oleario. adsiduōs homines L praebeto: duas
partes strictorum praebeto. ne quis concedat, quō olea 
legunda et facienda carius locetur, extra quam sī quem 
socium in praesentiarum dixerit: sī quis aduersum ea
fecerit, sī dominus aut custōs uolent, iurent omnes socii;
sī nōn ita iurauerint, pro ea olea legunda et faciunda
nemo dabit neque debebitur ei quī nōn iurauerit. accessiones: in M° ∞ CC accedit oleae salsae M° V, olei puri 
p. VIIII; in tota oleitate $$ V, aceti q. V. quod oleae 
salsae nōn acceperint, dum oleam legent, in modios
singulos, $$ s. s. dabuntur. 
CLIV lex oleae faciundae 
  oleam faciundam hac lege oportet locare: facito
recte arbitratu domini aut custodis, quī id negotium curabit. sī sex iugis uasis opus erit, facito. homines eōs 
dato, quī placebunt aut custodi aut quis eam oleam 
emerit. †trapeti facito† sī operarii conducti erunt aut facienda locata erit, pro eo resoluito, aut deducetur. 
oleum
ne tangito utendi causa neque furandi causa, nisi quod custōs dederit aut dominus:
sī sumpserit, in singulas sumptiones $$n. XL deducentur neque debebitur. factores, 
quī oleum fecerint, omnes iuranto aut ad dominum aut ad
custodem sese dē fundo L. manlii neque alium quemquam suo dolo malo oleum neque oleam subripuisse: 
quī eōrum nōn ita iurauerit, quae eius pars erit, omne
deducetur neque debebitur. socium ne quem habeto, nisi 
quem dominus iusserit aut custōs. sī quid redemptoris
opera domino damni datum erit, uiri boni arbitratu 
deducetur. sī uirde oleum opus siet, facito. accedet oleum et sale suae usioni, 
quod satis siet, uasarium uict. II. 
CLV lex oleae pendentis 
  oleam pendentem hac lege uenire oportet: 
  olea pendēns in fundo uenafro uenibit. quī oleam emerit, amplius 
quam quanti emerit omnis pecuniae centesima accedet 
(praeconium praesēns $$ L) et oleum (romanici p. 
∞ D, uiridis p. CC), oleae (caducae M° L, strictiuae
M° X: modio oleario mēnsum dato), unguinis p. X. ponderibus modiisque domini dato †iri pri† primae cotulas duas. 
dies argento: ex k. nou. mēnsum X;
oleae legendae faciendae, quae locata est, et sī emptor 
locarit, idibus soluito. recte haec dari fierique satisque 
dari domino, aut cui iuserit, promittito satisque dato 
arbitratu domini. donicum solutum erit aut ita satis
datum erit, quae in fundo inlata erunt, pigneri sunto. 
ne quid eōrum dē fundo deportato: sī quid deportauerit, 
domini esto. 
uasa torcula, funes, scalas, trapetos, sī
quid et aliut datum erit, salua recte reddito, nisi quae 
uetustate fracta erunt; sī nōn reddet, aequom soluito. 
sī emptor legulis et factoribus, quī illic opus fecerint, nōn 
soluerit, cui dari oportebit, sī dominus uolet, soluat:
emptor domino debeto et id satis dato, proque ea re ita 
uti s. s. e. item pignori sunto. 
CLVI lex uini pendentis 
  hac lege uinum pendēns uenire oportet: uinaceos
inlutōs et faecem relinquito. locus uinis ad k. octob.
primas dabitur; sī nōn ante ea exportaueris, dominus 
uino quid uolet faciet. cetera lex, quae oleae pendenti. 
CLVII lex uino in doliis 
  uinum in doliis hoc modo uenire oportet: uini in
culleōs sing. quadragenae et singulae urnae dabuntur.
quod neque aceat neque muceat, id dabitur. in triduo 
proxumo uiri boni arbitratu degustato; sī nōn ita fecerit, uinum pro degustato erit. 
quot dies per dominum mora fuerit, 
quō minus uinum degustet, totidem dies emptori procedent. 
uinum accipito ante k. ian. primas; sī nōn ante acceperit, dominus uinum admetietur. 
quod admēnsus erit, pro eo re soluito; sī 
emptor postularit, dominus ius iurandum dabit uerum 
fecisse. locus uinis ad k. octobres primas dabitur; sī
ante nōn deportauerit, dominus uino quid uolet faciet. 
cetera lex, quae oleae pendenti. 
CLVIII lex pabulo 
  quā lege pabulum hibernum uenire oporteat. quā
uendas finis dicito. pabulum frui occipito ex kal. septembribus: prato sicco decedat, 
ubi pirus florere coeperit; prato inriguo, ubi super īnferque uicinus promittet, 
tum decedito, uel diem certam utrique facito; cetero pabulo kal. martiis cedito. 
bubus domitis binis, cantherio uni, cum emptor pascet, domino pascere recipitur; 
holeris, asparagis, lignis, aqua, itinere, actu domini usioni recipitur. sī quid emptor aut pastores aut 
pecus emptoris domino damni dederit, boni u. a. resoluat; sī quid dominus aut familia aut pecus emptori damni 
dederit, uiri boni arbitratu resoluetur. donicum pecuniam satisfecerit aut delegarit, pecus et familia, quae 
illic erit, pigneri sunto. sī quid dē iis rebus controuersiae 
erit, romae iudicium fiat.
CLIX fructus ouium quā lege ueneat 
  fructum ouium hac lege uenire oportet: in singulas
casei p. Is (dimidium aridum), lacte, feriis quod mulserit, dimidium, et praeterea lactis urnam unam. 
hisce legibus, agnus, diem et noctem quī uixerit, in fructum; et 
kal. iun. emptor fructu decedat: sī interkalatum
erit, k. mais. 
agnōs XXX ne amplius promittat.
oues, quae nōn pepererint, binae pro singulis in fructu cedent. 
†diē† lanam et agnōs uendat, mēnses X ab coactore releget.
porcōs serariōs in oues denas singulōs pascat.
conductor duōs mēnses pastorem praebeat:
donec domino satisfecerit aut soluerit, pignori esto.

-------------------------------------------------------

  semen cupressi quando legi, seri propagarique oporteat 
  et quō pacto cupresseta seri oporteat, minius 
percennius nolanus ad hunc modum mōnstrauit: 
semen cupressi tarentinae per uer legi oportet;
materiem, ubi hordeum flauescit. id, ubi legeris, in sole 
ponito, semen purgato; id aridum condito, uti aridum 
expostum siet. per uer serito in loco, ubi terra tenerrima 
erit (quam pullam uocant), ubi aqua propter siet: eum
locum stercorato prīmum bene stercore caprino aut 
ouillo, tum uortito bipalio; terram cum stercore bene 
permisceto, depurgato ab herba graminibusque, bene 
terram comminuito. 
areas facito pedes latas quaternos:
subcauas facito, uti aquam continere possint: inter eas 
sulcōs facito, quā herbas dē areis purgare possis; ubi areae
factae erunt, semen serito crebrum, ita uti linum seri 
solet. eo cribro terram incernito, dimidiatum digitum
terram altam succernito: id bene tabula aut manibus aut 
pedibus complanato. 
sī quando nōn pluet, uti terra sitiat, aquam inrigato leniter in areas; sī nōn habebis 
unde inriges, gerito inditoque leniter. quotiēnscumque 
opus erit, facito uti aquam addas. sī herbae natae erunt, 
facito uti ab herbis purges: quam tenerrimis herbis, et
quotiēns opus erit, purges. per aestatem ita uti dictum 
est fieri oportet, et, ubi semen satum siet, stramentis 
operiri; ubi germen nascere coeperit, tum demi. 

-------------------------------------------------------

  dē scopis uirgeis q. a. m. manlii mōnstrauerunt. in
diebus XXX, quibus uinum legeris, aliquotiēns facito 
scopas uirgeas ulmeas aridas: in asserculo alligato. eabus 
latera doliis intrīnsecus usque bene perfricato, ne 
faex in lateribus adhaerescat.

-------------------------------------------------------

  uinum faecatum sīc facito: fiscinas olearias campanicas
duas illae rei habeto; eas faecis impleto sub prelumque subdito exprimitoque. 

-------------------------------------------------------

  uinum emptoribus sine molestia quō modo admetiaris.
labrum culleare illae rei facito: id habeat ad summum 
ānsas IIII, uti trānsferri possitur. id imum pertundito: 
ea fistulam subdito, uti opturarier recte possit, et 
ad summum, quā fini culleum capiet, pertundito. id in
suggestu inter dolia positum habeto, uti in culleum 
†deco† uinum salire possit. id impleto, postea obturato. 

-------------------------------------------------------

  per hiemem aquam dē agro depelli oportet. in
monte fossas inciles puras habere oportet. 
prima autumnitate, cum puluis est, tum maxime ab 
aqua periculum est. cum pluere incipiet, familiam cum 
ferreis sarculisque exire oportet, incilia aperire, aquam
diducere in uias et extra segetem curare oportet uti 
fluat. 
in uīlla, cum pluet, circumire oportet, sicubi
perpluat, et signare carbone; cum desierit pluere, uti tegula mutetur. 
per segetem in frumentis aut in segete aut 
in fossis, sicubi aqua cōnstat aut aliquid aquae obstat, id 
emittere, patefieri remouerique oportet.
CLXV dē brassica quot medicamenta habeat et aliis ad 
medicinam pertinentibus 
  dē brassica quod concoquit. brassica est quae omnibus holeribus antistat. 
  eam esto uel coctam uel crudam: 
crudam sī edes, in acetum intinguito: mirifice concoquit, 
aluum bonam facit, lotiumque ad omnes res salubre 
est. sī uoles in conuiuio multum bibere cenareque libenter,
ante cenam esto crudam quantum uoles ex aceto, et item, 
ubi cenaueris, comesto aliqua V folia: reddet te quasi 
nihil ederis, bibesque quantum uoles. 
  aluum sī uoles deicere superiorem, sumito brassicae, 
  quae leuissima erit, p. IIII: inde facito manipulōs
aequales tres colligatoque. postea ollam statuito cum 
aqua: ubi occipiet feruere, paulisper demittito unum manipulum: 
feruere desistet; postea, ubi occipiet feruere,
paulisper demittito ad modum dum quinque numeres; 
eximito. 
item facito alterum manipulum, item tertium. 
postea conicito, contundito, item eximito in linteum, 
exurgeto sucum quasi heminam in pocillum 
fictile: eo indito salis micam quasi eruum et cumini 
fricti tantum quod oleat; postea ponito pocillum in
sereno noctu. quī poturus erit, lauet calida, bibat 
aquam mulsam, cubet incenatus. 
postea mane bibat
sucum deambuletque horas IIII, agat, negotii sī quid 
habebit. ubi libido ueniet, nausia apprehendet, decumbat purgetque sese: 
tantum bilis pituitaeque eiciet, 
uti ipse miretur, unde tantum siet. postea, ubi deorsum
uersus ibit, heminam aut paulo plus bibat; sī amplius 
ibit, sumito farinae minutae conchas duas, īnfriet in 
aquam, paulum bibat, cōnstituet. 
uerum quibus tormina molesta erunt, brassicam in aquam macerare oportet: 
ubi macerata erit, coicito in aquam calidam, 
coquito usque donec commadebit bene, 
aquam defundito. 
postea salem addito et cumini paululum et pollinem
polentae eodem addito et oleum. 
postea feruefacito, īnfundito in catinum, uti frigescat: eo interito quod uolet 
cibi, postea edit; sed, sī poterit solam brassicam esse, 
edit. et sī sine febre erit, dato uini atri duri: aquatum 
bibat quam minimum; sī febris erit, aquam. id facito
cotidie mane. nolito multum dare, ne pertaedescat, uti 
possit porro libenter esse. ad eundem modum uiro et 
mulieri et puero dato. 
nunc dē illis, quibus aegre lotium it quibusque substillum est. sumito brassicam, 
coicito in aquam feruentem, coquito paulisper, uti subcruda siet; 
postea aquam defundito nōn omnem. eo 
addito oleum bene et salem et cumini paululum, īnferuefacito paulisper; 
postea inde iusculum frigidum sorbere et ipsam brassicam esse, uti quam prīmum excoquatur: cotidie id facito.


dē brassica pythagorea: quid in ea boni sit salubritatisque. 
principium te cognoscere oportet, quae genera brassicae sint et cuius modi naturam habeant. 
omnia ad salutem temperat commoetatque sese semper: cum 
calore arido simul umida et dulci et amaro et acris:
sed quae uocatur septemfolia, 
in commixturam natura omnia haec habet brassica. 
nunc, uti cognoscas naturam earum, prima est leuis quae nominatur: 
ea est grandis, latis foliis, caule magno, ualidam habet naturam 
et uim magnam habet.
altera est crispa, apiacon
uocatur: haec est natura et aspectu bona, 
ad curationem ualidior est quam quae supra scripta est. et 
item est tertia, quae lenis uocatur, minutis caulibus, 
tenera, et acerrima omnium est istarum, tenui suco,
uehementissima: et prīmum scito, dē omnibus brassicis 
nulla est illius modi medicamento. 
ad omnia uulnera,
tumores eam contritam imponito: haec omnia ulcera 
purgabit sanaque faciet sine dolore; eadem tumida concoquit, 
eadem erumpit, 
eadem uulnera putida canceresque purgabit sanosque faciet quod medicamentum facere
nōn potest. uerum, prius quam id imponas, aqua calida 
multa lauato: postea bis in diē contritam imponito: ea 
omnem putorem adimet. cancer ater, is olet et saniem 
spurcam mittit, albus purulentus est, sed fistulosus et 
subtus suppurat sub carne:
in ea uulnera huiusce
modi teras brassicam: sanum faciet; optima est 
ad huiusce modi uulnus. et luxatum sī quod est, bis diē 
aqua calida foueto, brassicam tritam opponito: cito 
sanum faciet; bis diē id opponito: dolores auferet. et sī
quid contusum est, erumpet; brassicam tritam opponito: 
sanum faciet. et sī quid in mammis ulceris natum et carcinoma, 
brassicam tritam opponito: sanum faciet. 
et sī ulcus acrimoniam eius ferre nōn poterit, 
farinam hordeaceam misceto, ita opponito: 
huiusce modi ulcera omnia 
haec sanum faciet, quod aliud medicamentum facere 
nōn potest neque purgare. et puero et puellae sī ulcus
erit huiusce modi, farinam hordeaceam addito. et sī 
uoles eam cōnsectam, lautam, siccam, sale aceto sparsam 
esse, salubrius nihil est: 
quō libentius edis, aceto
mulso spargito; lautam, siccam et rutam, coriandrum 
sectam sale sparsam paulo libentius edes. id bene faciet et 
mali nihil sinet in corpore cōnsistere et aluum bonam faciet. 
sī quid antea mali intus erit, omnia sana faciet, et dē
capite et dē oculis omnia deducet et sanum faciet. hanc 
mane esse oportet ieiunum. 
et sī bilis atra est et sī
lienes turgent et sī cor dolet et sī iecur aut pulmones 
aut praecordia: uno uerbo, omnia sana faciet, et intro 
quae dolitabunt. eodem silpium inradito: bonum est. 
nam uenae omnes, ubi sufflatae sunt ex cibo, nōn possunt
perspirare in toto corpore: inde aliqui morbus nascitur. ubi ex multo cibo aluus nōn it, pro portione brassica sī 
uteris (id ut te moneo), nihil istorum usu ueniet morbis. 
uerum morbum articularium nulla res tam purgat, 
quam brassica cruda (sī edes concisam et rutam et
coriandrum concisam siccam et sirpicium inrasum) 
et brassica ex aceto oxymeli et sale sparsa. 
haec
sī uteris, omnis articulōs poteris experiri. nullus
sumptus est: et, sī sumptus esset, tamen ualetudinis 
causa experirus. hanc oportet mane ieiunum esse. 
īnsomnis uel sī quis est seniosus, hac eadem
curatione sanum facies. uerum assam brassicam et unctam 
caldam, salis paulum dato homini ieiuno: quam plurimum ederit, tam citissime sanus fiet ex eo morbo. 
tormina quibus molesta erunt, sīc facito: brassicam
macerato bene, postea in aulam coicito, deferuefacito 
bene. ubi cocta erit bene, aquam defundito; eo addito 
oleum bene et salis paululum et cuminum et pollinem 
polentae. postea ferue bene facito: ubi feruerit, in catinum indito; dato edit, sī poterit, sine pane: sī nōn, dato 
pane purum ibidem madefaciat. et sī febrim nōn habebit, dato uinum atrum bibat: cito sanus fiet. 
et hoc
sī quando usus uenerit, quī debilis erit, haec res sanum 
facere potest: brassicam edit ita uti s. s. e. et, hoc amplius, 
lotium cōnseruato eius quī brassicam essitarit: id 
calfacito, eo hominem demittito; cito sanum faciet hac
cura: expertum hoc est. item puerōs pusillōs sī laues eo
lotio, numquam debiles fient. et quibus oculi parum clari 
sunt, eo lotio inunguito: plus uidebunt. sī caput aut 
ceruices dolent, eo lotio caldo lauito: desinent dolere. 
et sī mulier eo lotio locōs fouebit, numquam mēnses
seri fient; et fouere sīc oportet: ubi in scutra feruefeceris, 
sub sellam supponito pertusam: eo mulier adsidat, operito, 
circum uestimenta eam dato. 
  brassica erratica maximam uim habet. eam arfacere et conterere 
  oportet bene minutam. sī quem purgare uoles, pridie ne cenet: mane ieiuno dato brassicam 
tritam, aquae cyathōs IIII. nulla res tam bene purgabit,
neque elleborum neque scamonium, et sine periculo; et
scito salubrem esse corpori. 
quōs diffidas sanōs facere,
facies. quī hac purgatione purgatus erit, sīc eum curato: 
sorbitione liquida hoc per dies septem dato. ubi esse 
uolet, carnem asininam dato; sī esse nōn uolet, dato 
brassicam coctam et panem, et bibat uinum lene dilutum, 
lauet raro, utatur unctione. quī sīc purgatus erit, 
diutina ualetudine utetur, neque ullus morbus ueniet 
nisi sua culpa. et sī quis ulcus taetrum uel recēns habebit, 
hanc brassicam erraticam aqua spargito, opponito: 
sanum facies.
et sī fistula erit, turundam intro trudito; sī turundam nōn recipiet, diluito, 
indito in uesicam, eo calamum alligato, ita premito, in fistulam introeat: 
ea res sanum faciet cito. et ad omnia ulcera uetera et noua contritam cum melle opponito: sanum
faciet. 
et sī polypus in naso intro erit, brassicam erraticam aridam tritam in malam conicito 
et ad nasum admoueto, ita subducito susum animam quam plurimum 
poteris: in triduo polypus excidet; et, ubi exciderit, 
tamen aliquot dies idem facito, ut radices polypi persanas facias. 
auribus sī parum audies, terito cum uino
brassicam, sucum exprimito, in aurem intro tepidum 
īnstillato: cito te intelleges plus audire. depetigini 
psoricae brassicam opponito: sanam faciet et ulcus nōn 
faciet.
CLXVI aluum deicere hoc modo oportet 
  aluum deicere hoc modo oportet: sī uis bene
tibi deicere, sume tibi ollam, addito eo aquae sextariōs sex
et eo addito ungulam dē perna; sī ungulam nōn 
habebis, addito dē perna frustum p. s quam minime 
pingue. ubi iam coctum incipit esse, eo addito brassicae
coliculōs duos, betae coliculōs II cum radice sua, feliculae pullum,
herbae mercurialis nōn multum, mitulorum L. II, 
piscem capitonem et scorpionem I, cochleas 
sex et lentis pugillum. 
haec omnia decoquito usque
ad sextariōs III iuris. oleum ne addideris. indidem
sume tibi sextarium unum tepidum, 
adde uini coi cyathum I, bibe, interquiesce; 
deinde iterum eodem modo, 
deinde tertium: purgabis te bene. et sī uoles īnsuper
uinum coum mixtum bibere, licebit bibas. ex iis tot 
rebus quod scriptum est unum, quod eōrum uis, aluum 
deicere potest. uerum ea re tot res sunt, uti bene deicias, et suaue est. 
CLXVII intertrigini remedium sī uia ibis 
  intertrigini remedium. in uiam cum ibis, 
  apsinthi pontici surculum sub anulo habeto. 
CLXVIII luxum ut excantes 
  luxum sī quod est, hac cantione sanum fiet. 
  harundinem prende tibi uiridem p. IIII aut quinque longam, 
mediam diffinde, et duo homines teneant ad coxendices. 
incipe cantare :
motas uaeta daries dardares astataries dissunapiter, 
usque dum coeant. ferrum īnsuper iactato. ubi coierint 
et altera alteram tetigerint, id manu prehende et dextera sinistra praecide; 
ad luxum aut ad fracturam alliga: sanum fiet. 
et tamen cotidie cantato †et luxato† uel hoc modo: 
huat haut haut istasis tarsis ardannabou dannaustra. 
CLXIX asparagus quō modo seratur 
  asparagus quō modo seratur. locum subigere oportet bene, 
  quī habeat umorem, aut loco crasso. ubi erit 
subactus, areas facito, ut possis dextra sinistraque sarire, 
runcare, ne calcetur. cum areas deformabis, interuallum facito inter areas semipedem latum in omnes partes. 
deinde serito, ad lineam palo grana bina aut terna 
demittito et eodem palo cauum terrae operito. deinde 
supra areas stercus spargito bene. serito secundum aequinoctium uernum. 
ubi erit natum, herbas crebro
purgato cauetoque ne asparagus una cum herba uellatur. 
quō anno seueris, sum stramentis per hiemem operito, 
ne praeuratur; deinde primo uere aperito, sarito runcatoque; post annum tertium, quam seueris, incendito
uere primo. deinde ne ante sarueris, quam asparagus natus erit, ne in sariendo radices laedas. 
tertiō aut quārtō
anno asparagum uellito ab radice: nam sī defringes, 
stirpes fient et intermorientur; usque licebit uellas, donicum in semen uideris ire. 
semen maturum fit ad autumnum. ita, cum sumpseris semen, incendito, 
et, cum coeperit asparagus nasci, sarito et stercorato. post annōs 
VIII aut nouem, cum iam est uetus, digerito et in quō 
loco posturus eris terram bene subigito et stercerato. 
deinde fossulas facito, quā radices asparagi demittas.
interuallum sit ne minus pedes singulōs inter radices
asparagi. euellito, sīc circumfodito, ut facile uellere 
possis: caueto ne frangatur. stercus ouillum quam plurimum fac ingeras: 
id est optimum ad eam rem; aliut stercus herbas creat. 
CLXX salsura pernarum ofellae puteolanae 
  salsura pernarum, ofellae puteolanae. pernas sallire sīc oportet in dolio aut in seria: 
  cum pernas emeris, ungulas earum praecidito. salis romaniēnsis moliti in 
singulas semodiōs. in fundo dolii aut seriae sale sternito:
deinde pernam ponito, cutis deosum spectet, sale obruito totam. 
deinde alteram īnsuper ponito: eodem
modo obruito, caueto ne caro carnem tangat. ita omnes 
obruito. ubi iam omnes composueris, sale īnsuper obrue, 
ne caro appareat: aequale facito. ubi iam dies quinque 
in sale fuerint, eximito omnis cum suo sale: quae tum
summae fuerint, imas facito eodemque modo obruito et 
componito. 
post diem omnino XII pernas eximito
et salem omnem detergeto et suspendito in uento biduum; 
diē tertiō extergito spongea bene, perunguito oleō, 
suspendito in fumo biduo. tertiō diē demito, perunguito oleō et aceto commixto, 
suspendito in carnario: nec tinia nec uermes tangent.