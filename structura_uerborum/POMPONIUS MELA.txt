orbis situm dīcere aggredior, impedītum opus et fācundiae minime	
capax - cōnstat enim fere gentium locōrumque nominibus et eōrum	
perplexō satis ōrdine, quem persequī longa est magis quam benigna	
māteria - uerum aspici tamen cognoscique dignissimum, et quod,	
si non ope ingenii orantis, at ipsa sui contemplatione pretium operae
attendentium absoluat. dicam autem aliās plūra et exactius, nunc	
ut quaeque erunt clarissima et strictim. ac prīmō quidem quae sit fōrma	
totius, quae maximae partes, quō singulae modo sint atque habitentur	
expediam, deinde rūrsus ōrās omnium et litora ut intrā extraque sunt,	
atque ut ea subit ac circumluit pelagus, additis quae in natura regiōnum
incolarumque memoranda sunt. id quō facilius scīrī possit atque accipi,	
paulō altius summa repetetur.	

omne igitur hoc, quidquid est cui mundi caelique nomen indidimus,	
ūnum id est et ūnō ambitu sē cunctaque amplectitur. partibus differt;	
unde sol oritur oriēns nuncupatur aut ortus, quō demergitur occidēns	
uel occāsus, qua decurrit meridies, ab aduersa parte septentriō. huius	
mediō terra sublimis cingitur undique marī, eodemque in duō latera	
quae hemisphaeria nōminant ab oriente dīuīsa ad occasum zonis quīnque 
distinguitur. mediam aestus īnfestat, frigus ultimās; reliquae	
habitabiles paria agunt annī tempora, uerum non pariter. antichthones
alteram, nōs alteram incolimus. illius situs ob ardorem intercedentis	
plagae incognitus, huius dīcendus est. haec ergō ab ortū porrēcta ad
occasum, et quia sic iacet aliquantō quam ubi latissima est longior,	
ambitur omnis oceano, quattuorque ex eō maria recipit; ūnum a 
septentriōne, a merīdiē duo, quārtum ab occasu. suis locis illa referentur.	
hoc prīmum angustum nec amplius decem milibus passuum patēns	
terrās aperit atque intrat. tum longē lateque diffusum abigit uaste	
cedentia lītora, iisdemque ex diuersō prope coeuntibus adeō in artum	
agitur, ut minus mille passibus pateat. inde sē rūrsus sed modicē 
admodum laxat, rursusque etiam quam fuit artius exit in spatium. quō
cum est acceptum, ingēns iterum et †magnō et paludi† cēterum 
exiguō ore coniungitur. id omne qua uenit quāque dispergitur unō uocābulō	
nostrum mare dīcitur. angustiās introitumque uenientis nōs fretum,
graecī porthmon appellant. qua diffunditur alia aliīs locīs cognōmina	
acceptat. ubi prīmum sē artat, Hellespontus uocātur, Propontis ubi	
expandit, ubi iterum pressit Thracius Bosphorus, ubi iterum effudit	
Pontus Euxinus, qua paludi committitur Cimmerius Bosphorus, palus
ipsa Maeotis. 

hoc mari et duobus inclutis amnibus, Tanai atque Nilo, in tres partes uniuersa diuiditur. 
Tanais a septentrione ad meridiem	uergēns in mediam fere Maeotida defluit; et ex diuersō Nilus in pelagus. 
quod terrarum iacet a fretō ad ea flumina ab alterō latere Africam	uocamus, ab alterō Europen: ad Nilum Africam, ad Tanain Europen.
ultra quicquid est, Asia est.	

tribus hanc e partibus tangit oceanus, ita nominibus ut locis differēns, 
Eous ab oriente, a meridie Indicus, a septentrione Scythicus.	
ipsa ingenti ac perpetua fronte uersa ad orientem tantum ibi sē in	
latitudinem effundit quantum Europe et Africa et quod inter ambas	
pelagus inmissum est. inde cum aliquatenus solida processit, ex illō
oceanō quem Indicum diximus, Arabicum mare et Persicum, ex Scythico	
Caspium recipit; et ideō qua recipit angustior, rūrsus expanditur et fit	
tam lata quam fuerat. dein cum iam in suum finem aliarumque terrarum 
cōnfinia deuenit, media nostris aequoribus excipitur, reliqua altero	
cornu pergit ad Nilum, alterō ad Tanain. ora eius cum alueō Nili amnis
ripis descendit in pelagus, et diū sicut illud incedit, ita sua litora porrigit;	
dein fit uenienti obuiam, et primum sē ingenti ambitu incuruat, post sē	
ingenti fronte ad Hellesponticum fretum extendit; ab eō iterum obliqua	
ad Bosphorum, iterum iterumque ad Ponticum latus curua, aditum
Maeotidōs transuersō margine adtingit, ipsam gremiō ad Tanain usque	
conplexa fit ripa qua Tanais est. in ea prīmōs hominum ab oriente	
accipimus Indōs et Serās et Scythas. Seres media ferme Eoae partis	
incolunt, Indi et Scythae ultima: ambō late patentes neque in hoc	
tantum pelagus effusi. spectant enim etiam meridiem Indi, oramque	
Indici maris, nisi quoad aestus inhabitabilem efficiunt, diū continuis
gentibus occupant. spectant et septentrionem Scythae, ac litus Scythicum,	
nisi unde frigoribus arcentur, usque ad Caspium sinum possident.	
Indis proxima est Ariane, deinde Aria et Cedrosis et Persis ad sinum	
Persicum. hunc populi Persarum ambiunt, illum alterum Arabes.	
ab his quod in Africam restat Aethiopum est. illic Caspiani Scythis	
proximi sinum Caspium cingunt. ultra Amazones ultraque eās Hyperborei 
esse memorantur. interiora terrarum multae uariaeque gentes	
habitant, Gandari et Pariani et Bactri, Sugdiani, Pharmacotrophi,	
Chomarae, Choamani, Propanisadae, Dahae super Scythās Scytharumque 
deserta, ac super Caspium sinum Comari, Massagetae, Cadusi,	
Hyrcani, Hiberi, super Amazonās et Hyperboreōs Cimmerii, Cissianti,
Achaei, Georgili, Moschi, Cercetae, Phoristae, Rimphaces, atque ubi	
in nostra maria tractus excedit Matiani, Tibarani et notiora iam nomina	
Medi, Armenii, Commageni, Murrani, uegeti, Cappadoces, Gallograeci, 
Lycaones, Phryges, Pisidae, Isauri, Lydi, Syrocilices. rūrsus	
ex his quae meridiem spectant †eaedemque gentes interiora litora†	
tenent usque ad sinum Persicum. super hunc sunt Parthi et Assyrii,	
super illum alterum †Babylonii†, et super Aethiopās Aegyptii. ripis	
Nili amnis et mari proxima idem Aegyptii possident. deinde Arabia
angusta fronte sequentia litora adtingit. ab ea usque ad flexum illum	
quem supra rettulimus Syria, et in ipsō flexu Cilicia, extra autem Lycia	
et Pamphylia, Caria, Ionia, Aeolis, Troās usque ad Hellespontum.	
ab eō Bithyni sunt ad Thracium Bosphorum. circa Pontum aliquot	
populi aliō alioque fine ūnō omnes nomine Pontici. ad lacum Maeotici,
ad Tanain Sauromatae.	

Europa terminōs habet ab oriente Tanain et Maeotida et Pontum,	
a meridie reliqua Nostri maris, 
ab occidente Atlanticum, a septentrione	Britannicum oceanum. 
ora eius forma litorum a Tanai ad Hellespontum,	
qua ripa est dicti amnis, qua flexum paludis ad Ponticum redigit, qua	
Propontidi et Hellespontō latere adiacet, contrariis litoribus Asiae
non opposita modo uerum et similis est. inde ad fretum nunc uaste	
retracta nunc prominēns tres maximōs sinus efficit, totidemque sē in	
altum magnis frontibus euehit. extra fretum ad occidentem inaequalis	
admodum praecipue media procurrit; ad septentrionem, nisi ubi semel	
iterumque grandi recessu abducitur, paene ut directō limite extenta
est. mare quod prīmō sinu accipit Aegaeum dicitur; quod sequenti in
ore Ionium, Hadriaticum interius; quod ultimō nōs Tuscum [quem]	
Grai Tyrrhenicum perhibent. gentium prima est Scythia, alia quam	
dicta est ad Tanain, media ferme Pontici lateris, hinc in Aegaei partem	
pertinēns Thracia, huic Macedonia adiungitur. tum Graecia prominet,	
Aegaeumque ab Ioniō mari dirimit. Hadriatici latus Illyris occupat.	
inter ipsum Hadriaticum et Tuscum Italia procurrit. in Tuscō intimo
Gallia est, ultra Hispania. haec in occidentem diuque etiam ad septentrionem 
diuersis frontibus uergit. deinde rūrsus Gallia est longē et a nostris	
litoribus hucusque permissa. ab ea Germani ad Sarmatās porriguntur,	
illi ad Asiam.	
  Africa ab orientis parte Nilō terminata, pelagō a ceteris, breuior	
est quidem quam Europe, quia nec usquam Asiae et non totis huius	
litoribus obtenditur, longior tamen ipsa quam latior, et qua ad fluuium	
adtingit latissima, utque inde procedit ita media praecipue in iuga	
exsurgēns pergit incurua ad occasum, fastigatque sē molliter; et ideo
ex spatiō paulatim adductior ubi finitur ibi maxime angusta est. quantum	
incolitur eximie fertilis, uerum quod pleraque eius inculta et aut harenis	
sterilibus obducta aut ob sitim caeli terrarumque deserta sunt aut	
īnfestantur multō ac maleficō genere animalium, uasta est magis quam	
frequēns. mare quō cingitur a septentrione Libycum, a meridie Aethiopicum, 
ab occidente Atlanticum dicimus. in ea parte quae Libycō adiacet	
proxima Nilō prouincia quam Cyrenās uocant; dein cui totius regionis	
uocabulō cognomen inditum est Africa. cetera Numidae et Mauri	
tenent, sed Mauri et in Atlanticum pelagus expositi. ultra Nigritae	
sunt et Pharusii usque ad Aethiopas. hi et reliqua huius et totum latus
quod meridiem spectat usque in Asiae cōnfinia possident. at super ea	
quae Libycō mari adluuntur Libyes Aegyptii sunt et Leucoaethiopes	
et natiō frequēns multiplexque Gaetuli. deinde late uacat regiō perpetuo	
tractu inhabitabilis. tum prīmōs ab oriente Garamantas, post Augilas	
et Trogodytas, et ultimōs ad occasum Atlantās audimus. intrā, si credere
libet, uix iam homines magisque semiferi Aegipanes et Blemyes et	
Gamphasantes et Satyri sine tectis ac sedibus passim uagi habent	
potius terrās quam habitant. haec summa nostri orbis, hae maximae	
partes, hae formae gentesque partium. nunc exactius orās situsque	
dicturō inde est commodissimum incipere unde terrās Nostrum pelagus	
ingreditur, et ab his potissimum quae īnfluenti dextra sunt; deinde	
stringere litora ordine quō iacent, peragratisque omnibus quae id mare
attingunt legere etiam illa quae cingit oceanus; donec cursus incepti	
operis, intrā extraque circumuectus orbem, illuc unde coeperit redeat.	
dictum est Atlanticum esse oceanum qui terrās ab occidente contingeret. 
hinc in Nostrum mare pergentibus laeua Hispania, Mauretania	
dextra est, primae partes illa Europae, haec Africae. eius orae finis	
Mulucha, caput atque exordium est promunturium quod Graeci Ampelusiam, 
Afri aliter sed idem significante uocabulō appellant. in eō est	
specus Herculi sacer, et ultra specum Tinge oppidum peruetus et ab	
Antaeo, ut ferunt, conditum. extat rei signum parma elephantino	
tergori exsecta ingēns et ob magnitudinem nulli nunc usurō habilis,	
quam locorum accolae ab illō gestatam prō uerō habent traduntque
et inde eximie colunt. deinde est mōns praealtus, ei quem ex aduerso
Hispania adtollit obiectus: hunc Abilam, illum Calpen uocant, Columnas	
Herculis utrumque. addit fama nominis fabulam, Herculem ipsum	
iunctōs olim perpetuō iugō diremisse colles, atque ita exclusum antea	
mole montium oceanum ad quae nunc inundat admissum. hic iam
mare latius funditur, submotasque uastius terrās magnō impetu īnflectit. 
ceterum regiō ignobilis et uix quicquam inlustre sortita paruis	
oppidis habitatur, parua flumina emittit, solō quam uiris melior et	
segnitia gentis obscura. ex his tamen quae commemorare non piget	
montes sunt alti qui continenter et quasi de industria in ordinem expositi	
ob numerum Septem, ob similitudinem Fratres nuncupantur. Tumuada	
fluuius, et Rusigada et Siga paruae urbes, et portus cui Magnō est	
cognomen ob spatium. Mulucha ille quem diximus amnis est nunc
gentium olim regnorum quoque terminus, Bocchi Iugurthaeque.	
ab eō Numidia ad ripās exposita fluminis Ampsaci spatiō quidem	
quam Mauretania angustior est, uerum et culta magis et ditior. urbium	
quās habet maximae sunt Cirta procul a mari, nunc Sittianorum colonia,	
quondam regum domus, et cum Syphacis foret opulentissima, Iol	
ad mare aliquandō ignobilis, nunc quia Iubae regia fuit et quod Caesarea
uocitatur inlustris. citra hanc, nam in mediō ferme litore sita est, Cartinna	
et Arsinna sunt oppida et Quiza castellum et Laturus sinus et Sardabale	
fluuius. ultra monumentum commune regiae gentis, deinde Icosium	
Ruthisia urbes, effluentes inter eās Aucus et Nabar aliaque quae taceri	
nullum rerum famaeue dispendium est. interius et longē satis a litore,	
si fidem res capit, mirum ad modum spinae piscium muricum ostrearumque 
fragmenta saxa adtrita, uti solent, fluctibus et non differentia	
marinis īnfixae cautibus anchorae et alia eiusmodi signa atque uestigia	
effusi olim usque ad ea loca pelagi in campis nihil alentibus esse inuenirique 
narrantur.	

  regiō quae sequitur a promunturiō Metagoniō ad Arās Philaenorum	
proprie nomen Africae usurpat. in ea sunt oppida Hippō Regius et	
Rusiccade et Thabraca. dein tria promunturia Candidum, Apollinis,	
Mercurii, uaste proiecta in altum, duōs grandes sinus efficiunt. 
Hipponēnsem uocant proximum ab Hippone Diarrytō quod litori eius adpositum est. 
in alterō sunt Castra Dellia, Castra Cornelia, flumen Bagrada; 
Utica et Carthagō ambae inclutae ambae a Phoenicibus conditae,
illa fatō Catonis īnsignis, haec suo, nunc populi Romani colonia, olim	
imperii eius pertinax aemula, iam quidem iterum opulenta, etiam nunc	
tamen priorum excidiō rerum quam ope praesentium clarior. Hadrumetum, 
Leptis, Clupea, Habromacte, Phyre, Neapolis hinc ad Syrtim	
adiacent ut inter ignobilia celeberrimae. Syrtis sinus est centum fere	
milia passuum qua mare accipit patēns, trecenta qua cingit; uerum	
inportuosus atque atrox et ob uadorum frequentium breuia, magisque	
etiam ob alternōs motus pelagi affluentis ac refluentis īnfestus. super	
hunc ingēns palus amnem Tritona recipit, ipsa Tritonis, unde et Mineruae	
cognomen inditum est, ut incolae arbitrantur, ibi genitae; faciuntque	
ei fabulae aliquam fidem, quod quem natalem eius putant ludicris	
uirginum inter sē decertantium celebrant. ultra est Oea oppidum et
Cinyps fluuius per uberrima arua decidēns, tum Leptis altera et Syrtis	
nomine atque ingeniō par priori, ceterum alterō fere spatiō qua dehiscit	
quaque flexum agit amplior. eius promunturium est Borion, ab eoque	
incipiēns ora, quam Lotophagi tenuisse dicuntur, usque ad Phyconta,
et id promunturium est, inportuosō litore pertinet. Arae ipsae nomen	
ex Philaenis fratribus traxere, qui contra Cyrenaicōs missi Carthagine	
ad dirimendum condicione bellum diū iam de finibus et cum magnis	
amborum cladibus gestum, postquam in eō quod conuenerat non manebatur, 
ut ubi legati concurrerent, certō tempore utrimque dimissi,
ibi termini statuerentur, pacti de integrō ut quidquid citra esset popularibus cederet, 
mirum et memoria dignissimum facinus, hic sē uiuos	
obrui pertulerunt.	
  inde ad Catabathmon Cyrenaica prouincia est, in eaque sunt Hammonis 
  oraculum fidei inclutae, et fōns quem Solis adpellant, et rupes	
quaedam austrō sacra. haec cum hominum manu attingitur, ille inmodicus 
exurgit harenasque quasi maria agēns sic saeuit ut fluctibus.	
fōns media nocte feruet, mox et paulatim tepescēns fit luce frigidus,
tunc ut sol surgit ita subinde frigidior per meridiem maxime riget,	
sumit dein teporem iterum, et prima nocte calidus, atque ut illa procedit	
ita caldior rūrsus cum est media perferuet. in litore promunturia sunt	
Zephyrion et Naustathmos, portus Paraetonius, urbes Hesperia, Apollonia, 
Ptolemais, Arsinoe atque unde terris nomen est ipsa Cyrene.	
Catabathmōs uallis deuexa in Aegyptum finit Africam. orae sic habitantur 
ad nostrum maxime ritum moratis cultoribus, nisi quod quidam	
linguis differunt et cultu deum quōs patriōs seruant ac patriō more	
uenerantur. proximis nullae quidem urbes stant, tamen domicilia	
sunt quae mapalia appellantur. uictus asper et munditiis carēns. 
primores sagis uelantur, uulgus bestiarum pecudumque pellibus. humi	
quies epulaeque capiuntur. uasa lignō fiunt aut cortice. potus est lac	
sucusque bacarum. cibus est carō plurimum ferina: nam gregibus, quia	
id solum opimum est, quod potest parcitur. interiores incultius etiam	
secuntur uagi pecora, utque ea pabulō ducta sunt ita sē ac tuguria	
sua promouent, atque ubi dies deficit ibi noctem agunt. quamquam	
in familiās passim et sine lege dispersi nihil in commune cōnsultant,	
tamen quia singulis aliquot simul coniuges et plures ob id liberi 
adgnatique sunt nusquam pauci. ex his qui ultra deserta esse memorantur	
Atlantes solem exsecrantur et dum oritur et dum occidit ut ipsis agrisque pestiferum. 
nomina singuli non habent, non uescuntur animalibus,	
neque illis in quiete qualia ceteris mortalibus uisere datur. Trogodytae	
nullarum opum domini strident magis quam locuntur, specus subeunt	
alunturque serpentibus. apud Garamantās etiam armenta sunt eaque	
obliqua ceruice pascuntur, nam pronis directa in humum cornua officiunt.	
nulli certa uxor est. ex his qui tam cōnfusō parentium coitu passim	
incertique nascuntur quōs prō suis colant formae similitudine agnoscunt. 
Augilae manes tantum deōs putant, per eōs deierant, eōs ut	
oracula cōnsulunt, precatique quae uolunt, ubi tumulis incubuere,	
prō respōnsis ferunt somnia. feminis eōrum sollemne est nocte qua	
nubunt omnium stuprō patere qui cum munere aduenerint, et tum	
cum plurimis concubuisse maximum decus, in reliquum pudicitia īnsignis est. 
nudi sunt Gamphasantes armorumque omnium ignari; nec
uitare sciunt tela nec iacere, ideoque obuiōs fugiunt, neque aliorum	
quam quibus idem ingenii est aut congressus aut conloquia patiuntur.	
Blemyis capita absunt, uultus in pectore est. Satyris praeter effigiem	
nihil humani. Aegipanum quae celebratur ea forma est. haec de Africa.	
  Asiae prima pars Aegyptus inter Catabathmon et Arabas; ab hoc	
litore penitus immissa donec Aethiopiam dorsō contingat ad meridiem	
refugit. terra expers imbrium mire tamen fertilis et hominum aliorumque 
animalium perfecunda generatrix. Nilus efficit, amnium in Nostrum	
mare permeantium maximus. hic ex desertis Africae missus nec statim
nauigari facilis nec statim Nilus est, et cum diū simplex saeuusque	
descendit, circa Meroen late patentem īnsulam in Aethiopiam diffunditur, 
alteraque parte Astabores altera Astape dictus est. ubi rūrsus	
coit ibi nomen hoc capit. inde partim asper partim nauigia patiēns in
immanem lacum deuenit, ex quō praecipiti impetu egressus et Tachempso	
alteram īnsulam amplexus usque ad Elephantinen urbem Aegyptiam	
atrox adhuc feruēnsque decurrit. tum demum placidior et iam bene	
nauigabilis primum iuxta Cercasorum oppidum triplex esse incipit.
deinde iterum iterumque diuisus ad Delta et ad Melyn it per omnem	
Aegyptum uagus atque dispersus, septemque in ora sē scindēns singulis	
tamen grandis euoluitur. non pererrat autem tantum eam sed aestiuo
sidere exundans etiam irrigat, adeō efficacibus aquis ad generandum	
alendumque, ut praeter id quod scatet piscibus, quod hippopotamos	
crocodilosque uastās beluās gignit, glaebis etiam īnfundat animas, ex	
ipsaque humō uitalia effingat. hoc eō manifestum est, quod ubi sedauit
diluuia ac sē sibi reddidit, per umentes campōs quaedam nondum	
perfecta animalia sed tum primum accipientia spiritum et ex parte iam	
formata ex parte adhuc terrena uisuntur. crescit porro, siue quod solutae
magnis aestibus niues ex inmanibus Aethiopiae iugis largius quam	
ripis accipi queant defluunt, siue quod sol hieme terris propior et ob id	
fontem eius minuēns tunc altius abit, sinitque integrum et ut est 
plenissimus surgere, siue quod per ea tempora flantes Etesiae aut actās a
septentrione in meridiem nubes super principia eius imbre praecipitant,	
aut uenienti obuiae aduersō spiritu cursum descendentis impediunt,	
aut harenis quās cum fluctibus litori adplicant ostia obducunt; fitque	
maior uel quod nihil ex semet amittit, uel quod plus quam solet accipit,	
uel quod minus quam debet emittit. quod si est alter orbis suntque
oppositi nobis a meridie antichthones, ne illud quidem a uerō nimium	
abscesserit, in illis terris ortum amnem, ubi subter maria caecō alueo	
penetrauerit, in nostris rūrsus emergere, et hac re solstitiō adcrescere	
quod tum hiemps sit unde oritur. alia quoque in his terris mira sunt.
in quodam lacu Chemmis īnsula lucōs siluasque et Apollinis grande	
sustinēns templum natat, et quocumque uenti agunt pellitur. pyramides	
tricenum pedum lapidibus extructae, quarum maxima, tres namque	
sunt, quattuor fere soli iugera qua sedet occupat, totidem in altitudinem
erigitur. Moeris, aliquandō campus nunc lacus uiginti milia passuum	
in circuitum patēns, altior quam ad nauigandum magnis onustisque	
nauibus satis est. Psammetici opus labyrinthus, domōs mille et regias
duodecim perpetuō parietis ambitu amplexus, marmore extructus ac	
tectus, ūnum in sē descēnsum habet, intus paene innumerabiles uias,	
multis ambagibus huc et illuc remeantibus, sed continuō anfractu et	
saepe reuocatis porticibus ancipites: quibus subinde alium super alios
orbem agentibus, et subinde tantum redeunte flexu quantum processerat, 
magnō et explicabili tamen errore perplexus est. cultores regionum
multō aliter a ceteris agunt. mortuōs fimō obliti plangunt: nec cremare	
aut fodere fās putant, uerum arte medicatōs intrā penetralia conlocant.	
suis litteris peruerse utuntur. lutum inter manus, farinam calcibus	
subigunt. forum ac negotia feminae, uiri pēnsa ac domus curant; onera
illae umeris, hi capitibus accipiunt; parentes cum egent, illis [mulieribus	
scilicet] necesse est, his liberum est alere. cibōs palam et extra tecta	
sua capiunt, obscena intimis aedium reddunt. colunt effigies multorum
animalium atque ipsa magis animalia, sed alia alii: adeō ut quaedam	
eōrum etiam per inprudentiam interemisse capitale sit, et ubi morbo	
aut forte extincta sint sepelire ac lugere sollemne sit. Apis populorum	
omnium numen est: bōs niger certis maculis īnsignis et cauda linguaque 
dissimilis aliorum. rarō nascitur nec coitu pecudis, ut aiunt, sed	
diuinitus et caelesti igne conceptus, diesque quō gignitur genti maxime	
festus est. ipsi uetustissimi ut praedicant hominum trecentōs et triginta
reges ante Amasim, et supra tredecim milium annorum aetates certis	
annalibus referunt mandatumque litteris seruant, dum Aegyptii sunt,	
quater cursus suōs uertisse sidera ac solem bis iam occidisse unde nunc	
oritur. uiginti milia urbium Amasi regnante habitarunt et nunc	
multās habitant. earum clarissimae procul a mari Sais, Memphis, Syene,	
Bubastis, Elephantine Thebae utique quae ut Homerō dictum est	
centum portās siue ut alii aiunt centum aulās habent, totidem olim	
principum domos, solitasque singulās ubi negotium exegerat dena
armatorum milia effundere; in litore Alexandria Africae contermina,	
Pelusium Arabiae. ipsās orās secant Canopicum, Bolbiticum, 
Sebennyticum, Pathmeticum, Mendesium, Cataptystum, Pelusiacum Nili	
ostia.	
 
 Arabia hinc ad Rubrum mare pertinet, sed illic magis laeta et ditior	
ture atque odoribus abundat, hic nisi qua Casiō monte adtollitur plana	
et sterilis portum admittit Azotum suarum mercium emporium, qua	
in altum abit adeō edita, ut ex summō uertice a quarta uigilia ortum	
solis ostendat.
  Syria late litora tenet, terrāsque etiam latius introrsus, aliis aliisque	
nuncupata nominibus: nam et Coele dicitur et Mesopotamia et Damascene	
et Adiabene et Babylonia et Iudaea et Commagene et Sophene. hic	
Palaestine est qua tangit Arabas, tum Phoenice; et ubi sē Ciliciae committit 
Antiochia, olim ac diū potēns, sed cum eam regnō Semiramis	
tenuit longē potentissima. operibus certe eius īnsignia multa sunt;	
duō maxime excellunt; cōnstituta urbs mirae magnitudinis Babylon,
ac siccis olim regionibus Euphrates et Tigris immissi. ceterum in	
Palaestina est ingēns et munita admodum Gaza: sic Persae aerarium	
uocant, et inde nomen est, quod cum Cambyses armis Aegyptum	
peteret, huc belli et opes et pecuniam intulerat. est non minor Ascalon;	
est Iope ante diluuium ut ferunt condita, ubi Cephea regnasse eō signo
accolae adfirmant, quod titulum eius fratrisque Phinei ueteres quaedam	
arae cum religione plurima retinent: quin etiam rei celebratae carminibus 
ac fabulis, seruataeque a Perseō Andromedae clarum uestigium	
marinae beluae ossa immania ostentant.	
  Phoenicen inlustrauere Phoenices, sollers hominum genus et ad	
belli pacisque munia eximium: litterās et litterarum operās aliasque	
etiam artes, maria nauibus adire, classe cōnfligere, inperitare gentibus,	
regnum proeliumque conmenti. in ea est [et] Tyrōs aliquandō īnsula,	
nunc adnexa terris [deficit], quod ab inpugnante quondam Alexandro	
iacta sunt opera. uici tenent ulteriora et adhuc opulenta Sidon,	
antequam a Persis caperetur maritimarum urbium maxima. ab ea ad	
promunturium Theuprosopon duō sunt oppida Byblōs et Botrys: ultra	
tria fuerunt singulis inter sē stadiis distantia; locus ex numerō Tripolis	
dicitur. tum Simyra castellum et urbs non obscura Marathos. inde	
iam non obliqua pelagō sed aduersa adiacēns Asia grandem sinum	
īnflexō tractu litoris accipit. populi dites circumsident; situs efficit:	
quia regiō fertilis crebris et nauigabilibus alueis fluminum peruia diuersas	
opes maris atque terrarum facili commerciō permutat ac miscet. in eō	
prima est reliqua pars Syriae cui Antiochiae cognomen additur, et	
in ora eius urbes Seleucia, Hypatos, Berytos, Laodicea, Rosos, amnesque 
qui inter eās eunt Lycōs et Hypatōs et Orontes; tum mōns Amanus	
et ab eō statim Myriandrōs et Cilices.
at in recessu intimō locus est magni aliquandō discriminis, fusorum
ab Alexandrō Persarum fugientisque Darii spectator ac testis, nunc	
ne minima quidem, tunc ingenti urbe celebris. Issōs fuit, et hac re	
sinus Issicus dicitur. procul inde Hammodes promunturium inter	
Pyramum Cydnumque fluuiōs iacet. Pyramus Issō propior Mallon
praeterfluit, Cydnus ultra per Tarsum exit. deinde urbs est olim a
Rhodiis Argiuisque, post piratis Pompeiō adsignante possessa, nunc	
Pompeiopolis tunc Soloe. iuxta in paruō tumulō Arati poetae monimentum 
ideō referendum, quia - ignotum quam ob causam - iacta in id	
saxa dissiliunt. non longē hinc Corycōs oppidum portu saloque incingitur,
angustō tergore continenti adnexum. supra specus est nomine Corycius
singulari ingenio, ac supra quam ut describi facile possit eximius. grandi	
namque hiatu patēns montem litori adpositum et decem stadiorum	
cliuō satis arduum ex summō statim uertice aperit. tunc alte demissus	
et quantum demittitur amplior uiret lucis pendentibus undique, et
totum sē nemorosō laterum orbe conplectitur: adeō mirificus ac pulcher,	
ut mentes accedentium prīmō aspectu cōnsternat, ubi contemplari	
durauere non satiet. unus in eum descēnsus est angustus asper quingentorum 
et mille passuum per amoenās umbrās et opaca siluae quiddam 
agreste resonantis, riuis hinc atque illinc fluitantibus. ubi ad ima	
peruentum est, rursum specus alter aperitur ob alia dicendus. terret	
ingredientes sonitu cymbalorum diuinitus et magnō fragore crepitantium.
deinde aliquamdiu perspicuus, mox et quō magis subitur obscurior,
ducit ausōs penitus, alteque quasi cuniculō admittit. ibi ingēns amnis	
ingenti fonte sē extollēns tantummodō sē ostendit, et ubi magnum	
impetum breui alueō traxit, iterum demersus absconditur. intrā spatium	
est magis quam ut progredi quisquam ausit horribile et ideō incognitum.
totus autem augustus et uere sacer, habitarique a diis et dignus et
creditus, nihil non uenerabile et quasi cum aliquō numine sē ostentat.	
alius ultra est quem Typhoneum uocant, ore angustō et multum, ut
experti tradidere, pressus, et ob id adsidua nocte suffusus neque umquam 
perspici facilis, sed quia aliquandō cubile Typhonis fuit et quia	
nunc demissa in sē cōnfestim exanimat natura fabulaque memorandus.	
duō deinde promunturia sunt Sarpedon, finis aliquandō regni Sarpedonis, 
et quod Ciliciam a Pamphylia distinguit Anemurium, interque ea Celenderis 
et Nagidōs Samiorum coloniae; sed Celenderis Sarpedoni propior.	
 in Pamphylia est Melās nauigabilis fluuius, oppidum Sida et alter
fluuius Eurymedon. magna apud eum Cimonis Atheniēnsium ducis	
aduersus Phoenicās et Persās naualis pugna atque uictoria fuit. mare	
quō pugnatum est ex editō admodum colle prospectat Aspendos, quam	
Argiui condiderant, possedere finitimi. deinde alii duō ualidissimi
Cestrōs et Cataractes: Cestrōs nauigari facilis, hic quia sē praecipitat	
ita dictus. inter eōs Perga est oppidum, et Dianae quam ab oppido	
Pergaeam uocant templum. trans eosdem mōns Sardemisōs et Phaselis	
a Mopsō condita finis Pamphyliae.
  Lycia continuo, cognominata a Lycō rege Pandionis filio, atque,
ut ferunt, īnfestata olim Chimaerae ignibus, Sidae portu et Tauri	
promunturiō grandem sinum claudit. Taurus ipse ab Eois litoribus
exsurgēns uaste satis attollitur, dein dextrō latere ad septentrionem,	
sinistrō ad meridiem uersus it in occidentem rectus et perpetuō iugo,	
magnarumque gentium qua dorsum agit terminus, ubi terrās diremit,	
exit in pelagus. idem autem et totus, ut dictus est, dicitur, etiam qua
spectat orientem, deinde Haemodes et Caucasus et Propanisus, tum	
Caspiae pylae, Niphates, Armeniae pylae, et ubi iam nostra maria	
contingit Taurus iterum. post eius promunturium flumen est Limyra
et eodem nomine ciuitas, atque ut multa oppida sic praeter Pataram	
non inlustria. illam nobilem facit delubrum Apollinis quondam opibus	
et oraculi fide Delphicō simile. ultra est Xanthus flumen et Xanthos	
oppidum, mōns Cragus et quae Lyciam finit urbs Telmesos.
  Caria sequitur. habitant incertae originis. alii indigenas, sunt qui
Pelasgos, quidam Cretās existimant. genus usque eō quondam armorum	
pugnaeque amans, ut aliena etiam bella mercedibus agerent. hic castella	
sunt aliquot, dein promunturia duō Pedalion et Crya, et secundum	
Calbim amnem Caunus oppidum ualetudine habitantium īnfame.
inde ad Halicarnasson haec iacent: Rhodiorum aliquot coloniae, portus
duo, Gelōs et cui ex urbe quam amplectitur Thyssanusa cognomen	
est, inter eōs oppidum Larumna et Pandion collis in mare emissus,	
tum tres ex ordine sinus, Thymniās Schoenus Bubasius; Thymniae	
promunturium Aphrodisium est, Schoenus ambit Hylam, Bubasius
Cyrnon. tum Cnidus in cornu paene īnsulae, interque eam 
et Ceramicum sinum in recessu posita Euthana. Halicarnassōs Argiuorum
colonia est, et cur memoranda sit, praeter conditores, Mausoleum	
efficit regis Mausoli monimentum, ūnum de miraculis septem, Artemisiae	
opus. trans Halicarnasson illa sunt: litus Leuca, urbes Myndos, Caruanda,	
Neapolis, sinus Iasius et Basilicus. in Iasiō est Bargylos.
  post Basilicum Ionia aliquot sē ambagibus sinuat, et primum a
Posideō promunturiō flexum inchoans cingit oraculum Apollinis dictum	
olim Branchidae, nunc Didymei; Miletum, urbem quondam Ioniae	
totius belli pacisque artibus principem, patriam Thaletis astrologi et	
Timothei musici et Anaximandri physici, aliorumque ciuium inclutis
ingeniis meritō inclutam, utcumque Ioniam uocant; urbem Hippin,	
amnis Maeandri exitum, Latmium montem, Endymionis a Luna,	
ut ferunt, adamati fabula nobilem. dein rūrsus īnflexa cingit urbem
Prienen et Gaesi fluminis ostium, moxque ut maiore circuitu ita plūra	
conplectitur. ibi est Panionium sacra regio, et ob id eō nomine adpellata	
quod eam communiter Iones colunt. ibi a fugitiuis, ut aiunt, condita - 
nomen famae adnuit - Phygela. ibi Ephesus et Dianae clarissimum	
templum, quod Amazones Asia potitae cōnsecrasse traduntur; ibi	
Caystrōs amnis; ibi Lebedōs Clariique Apollinis fanum, quod Manto	
Tiresiae filia fugiēns uictores Thebanorum Epigonos, et Colophon,
quam Mopsus eiusdem Mantus filius statuit. at promunturium quō
sinus clauditur, quia altera parte alium quem Smyrnaeum uocant	
efficit, angustisque ceruicibus reliqua extendit in latius, abit in paene	
īnsulae faciem. super angustiās hinc Teōs illinc Clazomenae, qua terga	
agunt cōnfiniō adnexae [mari] diuersis frontibus diuersa maria prospectant. 
in ipsa paene īnsula est Coryna. in sinu Smyrnaeō est Hermus	
amnis et urbs Leuca, extra Phocaea Ioniae ultima.	
  proxima regio, ex quō ab Aeolis incoli coepit Aeolis facta, ante Mysia,
et qua Hellespontum adtingit, Troianis possidentibus Troās fuit. primam	
urbium a Myrinō conditore Myrinam uocant, sequentem Pelops statuit,	
uictō Oenomaō reuersus ex Graecia; Cymen nominauit pulsis qui	
habitauerant dux Amazonum Cyme. supra Caicus inter Elaean decurrit
et Pitanen, illam quae Arcesilan tulit, nihil adfirmantis Academiae	
clarissimum antistitem. tum in promunturiō est Cyna oppidum, quod
praeteruectōs sinus excipit non paruōs sed longē ac molliter flexus,	
retrahēnsque paulatim orās usque ad ima montis Idae. is prīmō paruis	
urbibus aspersus est, quarum clarissima est Cistena. gremiō interiore	
campus Thebe nomine; Adrymetion, Asturam, Chrysam oppida eodem
quō dicta sunt ordine adiacentia continet, in alterō latere Antandrum.	
duplex causa nominis iactatur. alii Ascanium Aeneae filium cum ibi
regnaret captum a Pelasgis ea sē redemisse commemorant, alii ab his	
putant conditam quōs ex Andrō īnsula uis et seditiō exegerat. 
hi Antandrum quasi prō Andro, illi quasi prō uirō accipi uolunt. sequēns
tractus tangit Gargara et Asson Aeolorum colonias. tum sinus alter	
Achaeon limen non longē ab Iliō litora incuruat, urbe bellō excidioque	
clarissima. hic Sigeum fuit oppidum, hic Achiuorum fuit bellantium	
statiō. huc ab Idaeō monte demissus Scamander exit et Simois, fama
quam natura maiora flumina. ipse mōns, uetere diuarum certamine et
iudiciō Paridis memoratus, orientem solem aliter quam in aliis terris	
solet aspici ostentat. namque ex summō uertice eius speculantibus	
paene a media nocte sparsi ignes passim micare, et ut lux adpropinquat	
ita coire ac sē coniungere uidentur, donec magis magisque collecti
pauciores subinde et una ad postremum flamma ardeant. ea cum diū
clara et incendiō similis effulsit, cogit sē ac rotundat et fit ingēns globus.	
diū is quoque grandis et terris adnexus adparet, dein paulatim decrescēns	
et quantō decrescit eō clarior fugat nouissime noctem, et cum die iam	
sol factus attollitur. extra sinum sunt Rhoetea litora, Rhoeteō 
et Dardania claris urbibus, Aiacis tamen sepulcrō maxime inlustria. 
ab his fit artius mare, nec iam adluit terrās, sed rūrsus diuidēns angusto	
Hellesponti fretō litus obuium findit, facitque ut iterum terrae qua	
fluit latera sint.
  interius Bithyni sunt et Mariandyni, in ora Graiae urbes Abydos
et Lampsacum et Parion et Priapos. Abydōs magni quondam amoris	
commerciō īnsignis est. Lampsacum Phocaeis appellantibus nomen	
ex eō traxit, quod cōnsulentibus in quasnam terrās potissimum tenderent respōnsum erat, ubi primum fulsisset, ibi sedem capesserent.
tum rūrsus fit apertius mare Propontis. in id Granicus effunditur,
pugna quae primum inter Persās et Alexandrum fuit nobilis. trans	
amnem sedet in ceruice paene īnsulae Cyzicum; nomen Cyzicus indidit,	
quem a Minyis inprudentibus, cum Colchōs peterent, fusum acie caesumque accepimus. post Placia et Scylace paruae Pelasgorum coloniae,
quibus a tergō imminet mōns Olympus, ut incolae uocant Mysius.	
flumen Ryndacōs in quae secuntur emittitur. circa angues nascuntur
immanes, neque ob magnitudinem modo sed ob id etiam mirabiles,	
quod ubi in alueum eius aestus solemque fugerunt, emergunt atque	
hiant, superuolantesque aues quamuis alte et perniciter ferantur absorbent. trans Ryndacum est Dascylōs et quam Colophonii conlocauere
Myrlea. duō sunt inde modici sinus. alter Cianōs nomine Cion amplectitur, Phrygiae haud longē iacentis opportunissimum emporium, alter	
Olbianōs in promunturiō fert Neptuni fanum, in gremiō Astacon a	
Megarēnsibus conditam. dein propiores terrae iterum iacent, exiturique
in Pontum pelagi canalis angustior Europam ab Asia stadiis quīnque	
disterminat, Thracius, ut dictum est, Bosphorus. ipsis in faucibus oppidum, in ore templum est: oppidi nomen Calchedon, auctor Archias	
Megarēnsium princeps, templi numen Iuppiter, conditor Iasō. hic
iam sese ingēns Pontus aperit, nisi qua promunturia sunt, huc atque	
illuc longō rectoque limite extentus, sinuatus cetera, sed quia contra	
minus quam ad laeuam et dextram abscessit, mollibusque fastigiis	
donec angustōs utrimque angulōs faciat īnflectitur, ad formam Scythici
arcus maxime incuruos. breuis, atrox, nebulosus, raris stationibus, non	
molli neque harenosō circumdatus litore, uicinus aquilonibus, et quia	
non profundus est fluctuosus atque feruēns, olim ex colentium saeuo	
admodum ingeniō Axenus, post commerciō aliarum gentium mollitis	
aliquantum moribus dictus Euxinus. in eō primum Mariandyni urbem
habitant ab Argiuo, ut ferunt, Hercule datam. Heraclea uocitatur,	
id famae fidem adicit. iuxta specus est Acherusia ad manes, ut aiunt,	
peruius, atque inde [unde] extractum Cerberum existimant. tum Tios
oppidum, Milesiorum quidem colonia, sed iam soli gentisque Paphlagonum; quorum in litoribus paene mediis promunturium est Carambis,	
citra Parthenius amnis, urbes Sesamus et Cromnōs et a Cytisorō Phrixi	
filiō posita Cytoros; tum Cinolis et Collyris et quae Paphlagoniam finit
Armene. Chalybes proximi clarissimās habent Amison et Sinopen,
Cynici Diogenis patriam, amnium Halyn et Thermodonta. secundum	
Halyn urbs est Lycasto, ad Thermodonta campus. in eō fuit Themiscurum oppidum, fuere et Amazonum castra, ideō Amazonium uocant.	
Tabereni Chalybās adtingunt, quibus in lusu risuque summum bonum
est. ultra [Carambim] Mossyni turres ligneās subeunt, notis corpus	
omne persignant, propatulō uescuntur, promisce concumbunt et palam,	
reges suffragiō deligunt, uinculisque et artissima custodia tenent,	
atque ubi culpam praue quid imperandō meruere, inedia diei totius
adficiunt, ceterum asperi inculti pernoxii adpulsis. dein minus feri,
uerum et hi inconditis moribus, Macrocephali, Bechiri, Buxeri. rarae	
urbes: Cerasunta et Trapezōs maxime inlustres. inde is locus est ubi
finem ductus a Bosphorō tractus accipit, atque inde sē in sinu aduersi	
litoris flexus adtollēns angustissimum Ponti facit angulum. hic sunt	
Colchi, huc Phasis erumpit, hic eodem nomine quō amnis est a Themistagora Milesiō deductum oppidum, hic Phrixi templum et lucus, fabula
uetere pellis aureae nobilis. hinc orti montes longō sē iugō et donec
Riphaeis coniungantur exporrigunt; qui altera parte in Euxinum et	
Maeotida et Tanain, altera in Caspium pelagus obuersi, Cerauni dicuntur,	
idem aliubi Taurici Moschi Amazonici Caspii Coraxici Caucasii, ut aliis	
aliisue adpositi gentibus ita aliis aliisque dicti nominibus. at in prīmō	
flexu iam curui litoris oppidum est quod Graeci mercatores cōnstituisse,	
et quia cum caeca tempestate agerentur, ignaris qua terra esset cycni	
uox notam dederat, Cycnum adpellasse dicuntur. reliqua eius ferae	
incultaeque gentes uastō mari adsidentes tenent, Melanchlaena, Toretica,
sex Colicae, Coraxici, Phthirophagi, Heniochi, Achaei, Cercetici, et	
iam in cōnfiniō Maeotidis Sindones. in Heniochorum finibus Dioscorias	
a Castore et Polluce Pontum cum Iasone ingressis, Sindōs in Sindonum	
ab ipsis terrarum cultoribus condita est. obliqua tunc regiō et in latum	
modice patēns inter Pontum Paludemque ad Bosphorum excurrit;	
quam duobus alueis in lacum et in mare profluēns Coracanda paene	
īnsulam reddit. quattuor urbes ibi sunt Hermonassa, Cepoe, Phanagorea,	
et in ipsō ore Cimmerium. hac ingressōs lacus accipit longē lateque	
diffusus, qua terrās tangit incuruō circumdatus litore, qua mari propior	
est, nisi ubi aperitur, quasi margine obductus, citra magnitudinem	
prope Pontō similis. oram quae a Bosphorō ad Tanain usque deflectitur	
Maeotici incolunt, Thatae, Sirachi, Phicores et ostiō fluminis proximi	
Ixamatae. apud eōs easdem artes feminae quās uiri exercent, adeō ut	
ne militia quidem uacent. uiri pedibus merent sagittisque depugnant,	
illae equestre proelium ineunt nec ferrō dimicant, sed quōs laqueis
intercepere trahendō cōnficiunt. nubunt tamen, uerum ut nubiles	
habeantur non in aetate modus est; nisi quae hostem interemere uirgines	
manent. ipse Tanais ex Riphaeō monte deiectus adeō praeceps ruit,	
ut cum uicina flumina, tum Maeotis et Bosphorus tum Ponti aliqua	
brumali rigore durentur, solus aestus hiememque iuxta ferēns idem	
semper et sui similis incitatusque decurrat. ripās eius Sauromatae et	
ripis haerentia possident, una gēns aliquot populi et aliquot nomina.	
primi Maeotidae Gynaecocratumenoe regna Amazonum, fecundos	
pabulō ad alia steriles nudosque campōs tenent. Budini Gelonion urbem	
ligneam habitant. iuxta Thyssagetae Turcaeque uastās siluās occupant
alunturque uenandō. tum continuis rupibus late aspera et deserta
regiō ad Aremphaeōs usque permittitur. his iustissimi mores, nemora	
prō domibus, alimenta bacae, et feminis et maribus nuda sunt capita.	
sacri itaque habentur, adeoque ipsōs nemō de tam feris gentibus uiolat,	
ut aliis quoque ad eōs cōnfugisse prō asylō sit. ultra surgit mōns Riphaeus
ultraque eum iacet ora quae spectat oceanum.

Asiae in Nostrum mare Tanainque uergentis quem dixi finis ac	
situs est, ac per eundem amnem in Maeotida remeantibus ad dexteram	
Europa est, modo sinistrō latere innauigantium adposita. in ea Riphaeis	
montibus proxuma, - et huc enim pertinent - , cadentes adsidue niues	
adeō inuia efficiunt, ut ultra ne uisum quidem intendentium admittant.
deinde est regiō ditis admodum soli, inhabitabilis tamen, quia grypi,	
saeuum et pertinax ferarum genus, aurum terra penitus egestum mire	
amant mireque custodiunt, et sunt īnfesti attingentibus. hominum	
primi sunt Scythae Scytharumque quis singuli oculi esse dicuntur	
Arimaspoe, ab eis Essedones usque ad Maeotida. huius flexum Buces	
amnis secat. Agathyrsi et Sauromatae ambiunt; quia prō sedibus	
plaustra habent dicti Amaxobioe. obliqua tunc ad Bosphorum plaga
excurrēns Pontō ac Maeotide includitur. in Paludem uergentia	
Satarchae tenent, in Bosphorum Cimmerica oppida Murmecion, Panticapaeon, Theodosia, Hermisium, in Euxinum mare Taurici. super eos	
sinus portuosus et ideō Calōs limen appellatus promunturiis duobus	
includitur. alterum Criu metopon uocant, Carambicō quod in Asia
diximus par et aduersum, Parthenion alterum. oppidum adiacet Cherronesus, a Diana, si creditur, conditum, et nymphaeō specu quod	
in arce eius nymphis sacratum est maxime inlustre. subit tum ripam	
mare, et donec quīnque milium passuum spatiō absit a Maeotide,	
refugientia usque subsequēns litora, quod Satarchae et Taurici tenent	
paene īnsulam reddit. quod inter Paludem et sinum est Taphrae nominantur, sinus Carcinites. in eō urbs est Carcine, quam duō flumina Gerrhos
et Ypacares ūnō ostiō effluentia adtingunt, uerum diuersis fontibus et	
aliunde delapsa. nam Gerrhōs inter Basilidās et Nomadas, Ypacares	
per Nomadās euoluitur. siluae deinde sunt quās maximās hae terrae
ferunt, et Panticapes qui Nomadās Georgosque disterminat. terra tum	
longē distenta excedēns tenui radice litori adnectitur, post spatiosa	
modice paulatim sē ipsa fastigat, et quasi in mucronem longa colligēns	
latera facie positi ēnsis adiecta est. Achilles īnfesta classe mare Ponticum
ingressus ibi ludicrō certamine celebrasse uictoriam, et cum ab armis	
quies erat sē ac suōs cursu exercitauisse memoratur. ideō dicta est	
Dromōs Achilleos. tum Borysthenes gentem sui nominis adluit, inter	
Scythiae amnes amoenissimus turbidis aliis liquidissimus defluit,	
placidior quam ceteri potarique pulcherrimus. alit laetissima pabula	
magnosque pisces, quibus et optimus sapor et nulla ossa sunt. longē	
uenit ignotisque ortus e fontibus quadraginta dierum iter alueō stringit,
tantoque spatiō nauigabilis secundum Borysthenidam et Olbian, Graeca	
oppida, egreditur. Callippidās Hypanis includit. ex grandi palude
oritur, quam matrem eius accolae appellant, et diū qualis natus est	
defluit. tandem non longē a mari ex paruō fonte, cui Exampaeō cognomen est, adeō amarās aquās accipit, ut ipse quoque iam sui dissimilis	
et non dulcis hinc defluat. Asiaces proximus inter Callippidās Asiacasque descendit. hōs ab Histricis Tyra separat; surgit in Neuris, qua	
exit sui nominis oppidum adtingit. at ille qui Scythiae populōs a sequentibus dirimit, apertis in Germania fontibus, aliō quam desinit nomine	
exoritur. nam per immania magnarum gentium diū Danuuius est,	
deinde aliter eum adpellantibus accolis fit Hister, acceptisque aliquot	
amnibus, ingēns iam et eōrum qui in Nostrum mare decidunt tantum
Nilō minor, totidem quot ille ostiis, sed tribus tenuibus, reliquis nauigabilibus effluit. ingenia cultusque gentium differunt. Essedones funera
parentium laeti et uictimis ac festō coetu familiarium celebrant. corpora	
ipsa laniata et caesis pecorum uisceribus inmixta epulandō cōnsumunt.	
capita ubi fabre expoliuere, aurō uincta prō poculis gerunt. haec sunt	
apud eōs ipsōs pietatis ultima officia. Agathyrsi ora artusque pingunt,
ut quique maioribus praestant, ita magis aut minus: ceterum isdem	
omnes notis et sic ut ablui nequeant. Satarchae auri argentique, maximarum pestium, ignari uice rerum commercia exercent, atque ob saeua	
hiemis admodum adsiduae, demersis in humum sedibus, specus aut
suffossa habitant, totum bracati corpus, et nisi qua uident etiam ora	
uestiti. Tauri Iphigeniae et Orestis aduentu maxime memorati immanes	
sunt moribus, immanemque famam habent solere prō uictimis aduenas	
caedere. Basilidis ab Hercule et Echidna generis principia sunt, mores	
regii, arma tantum sagittae. uagi Nomades pecorum pabula secuntur,	
atque ut illa [pecorum] durant ita diū stata sede agunt. colunt Georgi
exercentque agros. Asiacae furari quid sit ignorant, ideoque nec sua	
custodiunt nec aliena contingunt. interius habitantium ritus asperior	
et incultior regiō est. bella caedesque amant, mosque est bellantibus	
cruorem eius quem primum interemerunt ipsis ex uulneribus ebibere.	
ut quisque plures interem[er]it, ita apud eōs habetur eximius; ceterum	
expertem esse caedis inter opprobria uel maximum. ne foedera quidem
incruenta sunt; sauciant sē qui paciscuntur, exemptumque sanguinem	
ubi permiscuere degustant. id putant mansurae fidei pignus certissimum.	
inter epulās quot quisque interfecerit referre laetissima et frequentissima mentio, binisque poculis qui plurimōs rettulere perpotant. is inter	
iocantis honōs praecipuus est. pocula ut Essedones parentium, ita	
inimicissimorum capitibus expoliunt. apud Anthropophagōs ipsae	
etiam epulae uisceribus humanis apparantur. Geloni hostium cutibus	
equōs seque uelant, illōs reliqui corporis, sē capitum. Melanchlaenis	
atra uestis et ex ea nomen, Neuris statum singulis tempus est, quō si	
uelint in lupos, iterumque in eōs qui fuere mutentur. Mars omnium	
deus; ei prō simulacris ēnses et cinctoria dedicant, hominesque pro	
uictumis feriunt. terrae late patent, et ob excedentia ripās suās plerumque flumina nusquam non ad pabula fertiles, alicubi usque eō steriles	
ad cetera, ut qui habitant lignorum egentes ignes ossibus alant.
  his Thracia proxima est, eaque a Pontici lateris fronte usque in	
Illyriōs penitus inmissa, qua latera agit Histrō pelagoque contingitur.	
regiō nec caelō laeta nec solo, et nisi qua mari propior est, īnfecunda,	
frigida, eorumque quae seruntur maligne admodum patiēns, raro	
usquam pomiferam arborem, uitem frequentius tolerat: sed nec eius
quidem fructus maturat ac mitigat, nisi ubi frigora obiectu frondium	
cultores arcuere. uirōs benignius alit, non ad speciem tamen, nam et	
illis asper atque indecēns corporum habitus est, ceterum ad ferociam	
et numerum, ut multi immitesque sunt maxime ferax. paucōs amnis
qui in pelagus euadunt, uerum celeberrimōs Hebrum et Neston et	
Strymona emittit. montes interior adtollit Haemon et Rhodopen et	
Orbelon, sacris Liberi patris et coetu Maenadum, Orpheō primum	
initiante, celebratos. e quis Haemōs in tantum altitudinis abit, ut
Euxinum et Hadrian ex summō uertice ostendat. una gēns Thraces	
habitant, aliis aliisque praediti et nominibus et moribus. quidam feri	
sunt et paratissimi ad mortem, Getae utique. id uaria opiniō perficit;	
alii rediturās putant animās obeuntium, alii etsi non redeant non extingui tamen, sed ad beatiora transire, alii emori quidem, sed id melius
esse quam uiuere. itaque lugentur apud quosdam puerperia natique	
deflentur, funera contra festa sunt, et ueluti sacra cantu lusuque celebrantur. ne feminis quidem segnis animus est. super mortuorum uirorum	
corpora interfici simulque sepeliri uotum eximium habent, et quia	
plures simul singulis nuptae sunt, cuius id sit decus apud iudicaturos	
magnō certamine adfectant. moribus datur estque maxime laetum,	
cum in hoc contenditur uincere. maerent aliae uocibus, et cum acerbissimis planctibus efferunt. at quibus cōnsolari eās animus est, arma	
opesque ad rogōs deferunt, paratique, ut dictitant, cum fatō iacentis,	
si detur in manus, uel pacisci uel decernere, ubi nec pugnae nec pecuniae	
locus sit, †manentque dominās proci†. nupturae uirgines non a parentibus	
uiris traduntur, sed publice aut locantur ducendae aut ueneunt. utrum	
fiat ex specie et moribus causa est. probae formosaeque in pretiō sunt,	
ceterās qui habeant mercede quaeruntur. uini usus quibusdam ignotus	
est: epulantibus tamen ubi super ignes quōs circumsident quaedam
semina ingesta sunt, similis ebrietati hilaritās ex nidore contingit. in	
litoribus Histrō est proxima Histropolis, deinde a Milesiis deducta	
Callatis, tum Tomoe et portus Caria et Tiristis promunturium, quod	
praeteruectōs alter Ponti angulus accipit, aduersus Phasiacō et nisi	
amplior foret similis. fuit hic Bizone, motu terrae intercidit. est portus
Crunos, urbes Dionysopolis, Odessos, Messembria, Anchialos, et intimo	
in sinu, atque ubi Pontus alterum sui flexum angulō finit, magna	
Apollonia. recta dehinc ora, nisi quod media ferme in promunturium	
quod Thynian uocant exit, et incuruis contra sē litoribus obtenditur,	
urbesque sustinet Halmydeson et Philiās et Phinopolim. hactenus Pontus. deinde est Bosphorus et Propontis, in Bosphorō Byzantion, in	
Propontide Selymbria, Perinthos, Bytinis; amnesque qui interfluunt	
Erginōs et Atyras. tum Rhessō regnata quondam pars Thraciae, et	
Bisanthe Samiorum, et ingēns aliquandō Cypsela. post locus quem	
Grai Macron tichōs adpellant, et in radice magnae paene īnsulae sedēns
Lysimachia. terra quae sequitur nusquam lata atque hic artissima inter	
Hellespontum Aegaeumque procurrit. angustiās Isthmon, frontem eius	
Mastusiam, totam Chersonessum adpellant ob multa memorabilem.	
est in ea flumen Aegos, naufragiō classis Atticae īnsigne; est et Abydo	
obiacēns Sestos, Leandri amore pernobile; est et regiō in qua Persarum	
exercitus diuisās spatiō pelagoque terrās ausus pontibus iungere, mirum	
atque ingēns facinus, ex Asia in Graeciam pedes et non nauigata maria	
transgressus est; sunt Protesilai ossa cōnsecrata delubro; est et portus
Coelos, Atheniēnsibus et Lacedaemoniis nauali acie decernentibus	
Laconicae classis signatus excidio; est Cynōs sema, tumulus Hecubae,	
siue ex figura canis in quam conuersa traditur, siue ex fortuna in quam	
deciderat, humili nomine accepto; est Madytos, est Eleus quae finit	
Hellespontum. Aegaeum statim pelagus uaste longum litus inpellit,
summotasque terrās hinc ad promunturium quod Sunium uocatur magno	
ambitu mollique circumagit. eius tractum legentibus praeuectisque	
Mastusiam sinus intrandus est qui alterum Chersonesi latus adluēns	
iugō facie uallis includitur, et ex fluuiō quem accipit Melās dictus duas
urbes amplectitur, Alopeconēnsum et in alterō Isthmi litore sitam	
Cardiam. eximia est Aenōs ab Aenea profugō condita. circa Hebrum	
Cicones, trans eundem Doriscos, ubi Xerxen copiās suās quia numero	
non poterat spatiō mēnsum ferunt. dein promunturium Serrhion, et	
quō canentem Orphea secuta narrantur etiam nemora Zone. tum Sthenōs fluuius, et ripis eius adiacēns Maronia. regiō ulterior Diomeden	
tulit, inmanibus equis mandendōs solitum obiectare aduenās et iisdem	
ab Hercule obiectum. turris quam Diomedis uocant signum fabulae	
remanet, et urbs quam soror eius suō nomine nominauit Abdere; sed ea	
magis id memorandum habet, quod Democritum physicum tulit, quam
quod ita condita est. ultra Nestōs fluit, interque eum et Strymona urbes	
sunt Philippi, Apollonia, Amphipolis; inter Strymona et Athon turris	
Calarnaea et portus Capru limen, urbs Acanthōs et Echinia; inter	
Athon et Pallenen Cleona et Olynthos. Strymon, sicut diximus, amnis	
est longēque ortus et tenuis. alienis subinde aquis fit amplior, et ubi
non longē a mari lacum fecit, maiore quam uenerat alueō erumpit.	
Athō mōns adeō altus est, ut credatur altius etiam quam unde imbres	
cadunt surgere. capit opiniō fidem, quia de aris quās in uertice sustinet	
non abluitur cinis, sed quō relinquitur aggere manet. ceterum non	
promunturiō ut alii, uerum totus et totō longoque dorsō procedit in	
pelagus. qua continenti adhaeret a Xerxe in Graiōs tendente perfossus	
transnauigatusque est - adhuc fretō nauigabili peruius. ima eius tenent	
paruae Pelasgorum coloniae. in summō fuit oppidum Acrothoon, in	
quō, ut ferunt, dimidiō longior quam in aliis terris aetās habitantium	
erat. Pallene soli tam patentis, ut quīnque urbium sedes sit atque ager,	
tota in altum abit, angusta satis unde incipit. ibi est Potidaea, at ubi	
latius patet, Mende Scioneque referendae, illa ab Eretriis, haec ab	
Achiuis captō Iliō remeantibus posita.	
  tum Macedonum populi aliquot urbes habitant, quarum Pelle	
est maxime inlustris. alumni efficiunt, Philippus Graeciae domitor,	
Alexander etiam Asiae. in litore flexus Megybernaeus, inter promunturia Derim et Canastraeum et portum qui Cophōs dicitur urbes Toronen	
et Myscellam atque unde ipsi nomen est Megybernam incingit. Canastraeo	
promunturiō Sane proxima est, Megybernaeus in medio, qua terra dat	
gremium, modice in litora ingreditur. ceterum longis et in altum inmissis lateribus ingēns inde Thermaicus sinus est. in eum Axius per	
Macedonas, et iam per Thessalōs Peneus excurrit. ante Axium Thessalonice est, inter utrumque Cassandria, Cydna, Aloros, Itharis. a	
Peneō ad Sepiada Corynthya, Meliboea, Castanaea pares ad famam	
nisi quod Philoctetes alumnus Meliboean inluminat. terrae interiores	
claris locorum nominibus īnsignes paene nihil ignobile ferunt. hinc	
non longē est Olympus, hic Pelion hic Ossa, montes gigantum fabula	
belloque memorati; hic Musarum parēns domusque Pieria; hic nouissime	
calcatum Graiō Herculi solum, saltus Oetaeus; hic sacrō nemore nobilia
Tempe; hic Libethra carminum fontes. [obiacet] tum iam uaste et
multum prominēns Graecia, et dum Myrtoum pelagus adtingat ab	
septentrione in meridiem uecta, qua sol oritur Aegaeis, qua occidit	
Ioniis fluctibus obiacet. ac proxime spatiosa et Hellās nomine grandi	
fronte procedit, mox mari utroque et Ioniō magis latera eius intrante,
donec quattuor milia passuum pateat, media ferme prope inciditur.	
deinde rursum terris huc sē et illuc, uerum in Ionium mare magis expandentibus progressisque in altum, non tam lata quam coeperat,	
ingēns tamen iterum et quasi paene īnsula extenditur, uocaturque	
Peloponnesos, ob sinus et promunturia, quis ut fibris litora eius incisa	
sunt, simul quod tenui tramite in latius effunditur, platani foliō simillima. a Macedonia prima est Thessalia, deinde Magnesia, Phthiotis,	
Doris, Locris, Phocis, Boeotis, Atthis, Megaris, sed omnium Atthis	
clarissima; in Peloponnesō Argolis, Laconice, Messenia, Achaia, Elis,	
Arcadia; ultra Aetolia, Acarnania et Epirōs usque in Hadrian. de locis	
atque urbibus quae mare non adluit haec maxime memoranda sunt:	
in Thessalia nunc Larissa aliquandō Iolcos, in Magnesia Antronia,	
in Phthiotide Phthia, in Locride Cynōs et Calliaros, in Phocide Delphi	
et mōns Parnassōs et Apollinis fanum atque oraculum, in Boeotia
Thebae et Cithaeron, fabulis carminibusque celebratus; in Atthide	
Eleusin Cereri cōnsecrata, et clariores quam ut indicari egeant Athenae,	
in Megaride unde regioni nomen est Megara, ut in Argolide Argōs et	
Mycenae et templum Iunonis uetustate et religione percelebre, in	
Laconide Therapnae, Lacedaemon, Amyclae, mōns Taygetus, in Messenia Messene et Methone; in Achaia atque Elide quondam Pisae Oenomai, Elis etiamnum, delubrumque Olympii Iouis, certamine quidem	
gymnicō et singulari sanctitate, ipsō tamen simulacrō quod Phidiae	
opus est maxime nobile. Arcadiam Peloponnesiacae gentes undique	
incingunt. in ea sunt urbes Psophis, Tegea, Orchomenos, montes Pholoe,	
Cyllenius, Parthenius, Maenalus, flumina Erymanthus et Ladon, in	
Aetolia Naupactos, in Acarnania Stratōs oppida, in Epirō Dodonaei	
Iouis templum, et fōns ideō sacer, quod cum sit frigidus et inmersas
faces sicut ceteri extinguat, ubi sine igne procul admouentur adcendit.	
at cum litora leguntur, a promunturiō Sepiade per Demetrion et Halon	
et Pteleon et Echinon ad Pagasaeum sinum cursus est. ille urbem Pagasan amplexus amnem Sperchion accipit, et quia Minyae Colchida	
petentes inde Argō nauem soluere memoratur. ab eō ad Sunium tendentibus illa praenauiganda: Maliacus et Opuntius grandes sinus, et in	
his caesorum etiam Laconum tropaea Thermopylae, Opoes, Scarpha,	
Cnemides, Alope, Anthedon, Larumnae, Aulis, Agamemnoniae Graiorumque classis in Troiam coniurantium statio, Marathon magnarum multarumque uirtutium testis iam inde a Theseo, Persica maxime clade	
pernotus; Rhamnus parua, inlustris tamen, quod in ea fanum est Amphiarai et Phidiaca Nemesis; Thoricōs et Brauronia olim urbes iam tantum	
nomina. Sunium promunturium est, finitque id litus Helladōs quod	
spectat orientem. inde ad meridiem terra conuertitur usque ad Megaram
[atticae] ut modo latere ita nunc fronte pelagō adiacēns. ibi est Piraeus,	
Atheniēnsium portus, Scironia saxa saeuō quondam Scironis hospitio	
etiam nunc īnfamia. Megarēnsium tractus Isthmon adtingit; de illō	
cognomen est, quia quattuor milium spatiō Aegaeum mare ab Ionio	
submouēns angustō tramite Helladi Peloponneson adnectit. in eō est	
oppidum Cenchreae, fanum Neptuni, ludis quōs Isthmicōs uocant	
celebre, Corinthōs olim clara opibus, post clade notior, nunc Romana
colonia, ex summa arce quam Acrocorinthon adpellant maria utraque	
contuēns. Peloponnesi oram, sicut diximus, sinus et promunturia lacerant, ab oriente Bucephalōs et Chersonessus et Scyllaeon, ad meridiem	
Malea, Taenaros, Acritas, Ichthys, ad uesperum Chelonates et Araxos.	
habitant ab Isthmō ad Scyllaeon Epidaurii, Aesculapi templō incluti,	
et Troezenii, fide societatis Atticae inlustres. portus Saronicus et
Schoenitās et Pogonus, oppida autem Epidaurus et Troezene et Hermiona his litoribus adposita sunt. inter Scyllaeon et Malean sinus	
Argolicus dicitur, inter Malean et Taenaron Laconicus, inter Taenaron	
et Acritan Asinaeus, inter Acritan et Ichthyn Cyparissius. in Argolico
sunt noti amnes Erasinus atque Inachus et notum oppidum Lerne, in	
Laconicō Gythium et Eurotas, in ipsō Taenarō Neptuni templum et	
specus, illi quem in Pontō Acherusium diximus facie et fabula similis,	
in Asinaeō flumen Pamisum, in Cyparissiō Alpheus. nomen dedit urbs
in litore sita, huic Cyparissos, illi Asine. Messenii Pyliique terrās colunt
et ipsa pelagō Pylōs adiacet. Cyllene, Callipolis, Patrae oram illam	
tenent in quam Chelonates et Araxōs excurrunt, sed Cyllene quod	
Mercurium ibi natum arbitrantur īnsignis. Rhion deinde, maris id	
nomen est, anguste et uelut fretō latus orae sequentis incidēns inter
Aetolōs et Peloponnesiacōs usque ad Isthmon inrumpit. in eō ad septentriones spectare litora incipiunt. in his est Aegion et Aegira et Olyros	
et Sicyon, at in aduersis Pagae, Creusis, Anticyra, Oeanthia, Cirrha	
et notior aliquantō nomine Calydon et Euenōs extra Rhion. in Acarnania	
maxime clara sunt oppidum Leucas, flumen Achelous. in Epirō nihil
Ambraciō sinu nobilius est. facit sinus qui angustis faucibus et quae	
minus mille passibus pateant grande pelagus admittit, faciunt urbes	
quae adsident: Actium, Argi Amphilochii, Ambracia, Aeacidarum	
regna Pyrrhique. Butroton ultra est, deinde Ceraunii montes, ab his
flexus est in Hadrian. hoc mare magnō recessu litorum acceptum et
uaste quidem in latitudinem patēns, qua penetrat tamen uastius,	
Illyricis usque Tergestum, cetera Gallicis Italicisque gentibus cingitur.	
Partheni et Dasaretae prima eius tenent, sequentia Taulantii, Encheleae, Phaeaces. dein sunt quōs proprie Illyriōs uocant, tum Piraei et
Liburni et Histri. urbium prima est Oricum, secunda Dyrrachium,	
Epidamnōs ante erat, Romani nomen mutauere, quia uelut in damnum	
ituris omen id uisum est. ultra sunt Apollonia, Salona, Iader, Narona,
Tragurium, sinus Polaticus et Pola, quondam a Colchis ut ferunt habitata, in quantum res transeunt! nunc Romana colonia. amnes autem	
Aeās et Nar et Danuuius qui iam dictus est Hister: sed Aeās secundum	
Apolloniam, Nar inter Piraeōs et Liburnos, per Histrōs Hister emittitur.
Tergeste intumō in sinu Hadriae situm finit Illyricum.	
  de Italia magis quia ordō exigit quam quia mōnstrari eget, pauca
dicentur: nota sunt omnia. ab Alpibus incipit in altum excedere, atque	
ut procedit sē media perpetuō iugō Appennini montis adtollēns, inter	
Hadriaticum et Tuscum siue, ut aliter eadem adpellantur, inter Superum	
mare et īnferum excurrit diū solida. uerum ubi longē abiit, in duo
cornua finditur, respicitque alterō Siculum pelagus, alterō Ionium:	
tota angusta et alicubi multō quam unde coepit angustior. interiora
eius aliae aliaeque gentes, sinistram partem Carni, et ueneti colunt	
Togatam Galliam; tum Italici populi Picentes, Frentani, Dauni, Apuli,	
Calabri, Sallentini. ad dextram sunt sub Alpibus Ligures, sub Appenninō Etruria; post Latium, uolsci, Campania et super Lucaniam
Bruttii. urbium quae procul a mari habitantur opulentissimae sunt	
ad sinistram Patauium Antenoris, Mutina et Bononia, Romanorum	
coloniae, ad dextram Capua a Tuscis, et Roma quondam a pastoribus	
condita, nunc si prō materia dicatur alterum opus. at in oris proxima	
est a Tergeste Concordia. interfluit Timauus nouem capitibus exsurgēns,	
ūnō ostiō emissus; dein Natisō non longē a mari ditem adtingit Aquileiam.	
ultra est Altinum. superiora late occupat litora Padus. namque ab imis	
radicibus uesuli montis exortus paruis sē primum e fontibus colligit,	
et aliquatenus exilis ac macer, mox aliis amnibus adeō augescit atque	
alitur, ut sē per septem ad postremum ostia effundat. ūnum de eis	
magnum Padum adpellant. inde tam citus prosilit, ut discussis fluctibus	
diū qualem emisit undam agat, suumque etiam in mari alueum seruet,	
donec eum ex aduersō litore Histriae eodem impetu profluēns Hister	
amnis excipiat. hac re per ea loca nauigantibus, qua utrimque amnes	
eunt, inter marinās aquās dulcium haustus est. a Padō ad Anconam	
transitur Rauenna, Ariminum, Pisaurum, Fanestris colonia, flumen	
Metaurus atque Aesis. et illa in angustō illorum duorum promunturiorum ex diuersō coeuntium īnflexi cubiti imagine sedēns, et ideō a Grais	
dicta Ancon, inter Gallicās Italicasque gentes quasi terminus interest.
haec enim praegressōs Piceni litora excipiunt: in quibus Numana,	
Potentia, Cluana, Cupra urbes, castella autem Firmum, Hadria, Truentinum; id et fluuiō qui praeterit nomen est. ab eō Frentani illa maritima	
habent, Aterni fluminis ostia, urbes Bucam et Histonium; Dauni autem	
Trifernum amnem, Cliterniam, Larinum, Teanum oppida, montemque
Garganum. sinus est continuō Apulō litore incinctus nomine Urias,	
modicus spatiō pleraque asper accessu, extra Sipontum aut ut Grai	
dixere Sipuntem, et flumen quod Canusium adtingēns Aufidum adpellant,	
post Barium et Gnatia et Enniō ciue nobiles Rudiae, et iam in Calabria	
Brundisium, ualetium, Lupiae, Hydrus mōns, tum Sallentini campi et
Sallentina litora et urbs Graia Callipolis. hucusque Hadria, hucusque	
Italiae latus alterum pertinet. frōns eius in duō quidem sē cornua,	
sicut supra diximus, scindit: ceterum mare quod inter utraque admisit	
tenuibus promunturiis semel iterumque distinguēns non ūnō margine	
circumit, nec diffusum patēnsque sed per sinus recipit. primus Tarentinus	
dicitur inter promunturia Sallentinum et Lacinium, in eoque sunt	
Tarentus, Metapontum, Heraclea, Croto, Thurium: secundus Scyllaceus	
inter promunturia Lacinium et Zephyrium, in quō est Petelia, Carcinus,	
Scyllaceum, Mystiae: tertius inter Zephyrium et Bruttium Cōnsentiam,
Cauloniam, Locrosque circumdat. in Bruttiō sunt Columna Rhegia,	
Rhegium, Scylla, Taurianum et Metaurum. hinc in Tuscum mare flexus	
est et eiusdem terrae latus alterum, Maticana, Hipponium uiboue,	
Temesa, Clampetia, Blanda, Buxentum, uelia, Palinurus olim Phrygii	
gubernatoris nunc loci nomen, Paestanus sinus, Paestum oppidum,	
Silerus amnis, Picentia, Petrae quās Sirenes habitarunt, Mineruae
promunturium, omnia Lucaniae loca; sinus Puteolanus, Syrrentum,
Herculaneum, uesuuii montis adspectus, Pompei, Neapolis, Puteoli,	
lacus Lucrinus et Auernus, Baiae, Misenum, id nunc loci aliquando	
Phrygii militis nomen, Cumae, Liternum, uolturnus amnis, uolturnum	
oppidum, amoena Campaniae litora; Sinoessa, Liris, Minturnae, Formiae,
Fundi, Tarracina, Circes domus aliquandō Circeia, Antium, Aphrodisium,	
Ardea, Laurentum, Ostia citra Tiberim in hoc latere sunt. ultra Pyrgi,
Minio, Castrum nouum, Grauiscae, Cosa, Telamon, Populonia, Caecina,	
Pisae, Etrusca et loca et flumina; deinde Luna Ligurum et Tigulia et	
Genua et Sabatia et Albingaunum; tum Paulō et uarum flumina utraque	
ab Alpibus delapsa, sed uarum quia Italiam finit aliquantō notius. Alpes
ipsae ab his litoribus longē lateque diffusae, prīmō ad septentrionem	
magnō gradu excurrunt, deinde ubi Germaniam adtigerunt, uerso	
impetu in orientem abeunt, diremptisque populis immanibus, usque	
in Thraciam penetrant.
  Gallia Lemannō lacu et Cebennicis montibus in duō latera diuisa,
atque alterō Tuscum pelagus adtingēns alterō oceanum, hic a uaro	
illic a Rhenō ad Pyrenaeum usque permittitur. pars Nostrō mari adposita - fuit aliquandō Bracata nunc Narbonēnsis - est magis culta	
et magis cōnsita ideoque etiam laetior. urbium quās habet opulentissimae sunt uasiō uocontiorum, uienna Allobrogum, Auenniō Cauarum, Arecomicorum Nemausus, Tolosa Tectosagum, Secundanorum	
Arausio, Sextanorum Arelate, Septimanorum Beterrae. sed antestat	
omnis Atacinorum Decimanorumque colonia, unde olim his terris
auxilium fuit, nunc et nomen et decus est Martius Narbō. in litoribus
aliquot sunt cum aliquis nominibus loca: ceterum rarae urbes quia	
rari portus, et omnis plaga austrō atque africō exposita est. Nicaea	
tangit Alpes, tangit oppidum Deciatum, tangit Antipolis. deinde est
Forum Iuli, Octauanorum colonia, tum post Athenopolim et Olbiam	
et Tauroin et Citharisten est Lacydon, Massiliēnsium portus, et in eō	
ipsa Massilia. haec a Phocaeis oriunda et olim inter asperās posita,	
nunc ut pacatis ita dissimillimis tamen uicina gentibus, mirum quam
facile et tunc sedem alienam ceperit et adhuc morem suum teneat. inter
eum et Rhodanum Maritima Auaticorum stagnō adsidet, Fossa Mariana	
partem eius amnis nauigabili alueō effundit. alioqui litus ignobile est,	
lapideum ut uocant, in quō Herculem contra Alebiona et Dercynon,	
Neptuni liberos, dimicantem cum tela defecissent ab inuocatō Ioue
adiutum imbre lapidum ferunt. credās pluuisse, adeō multi passim et	
late iacent. Rhodanus non longē ab Histri Rhenique fontibus surgit:
dein Lemannō lacu acceptus tenet impetum, seque per medium	
integer agēns quantus uenit egreditur, et inde contra in occidentem	
ablatus aliquamdiu Galliās dirimit, post cursu in meridiem abducto	
hac intrat, accessuque aliorum amnium iam grandis et subinde grandior
inter uolcās et Cauarās emittitur. ultra sunt stagna uolcarum, Ledum
flumen, castellum Latara, Mesua collis incinctus mari paene undique,	
ac nisi quod angustō aggere continenti adnectitur īnsula. tum ex Cebennis demissus Arauris iuxta Agathan, secundum Beterrās Orbis fluit.	
Atax ex Pyrenaeō monte degressus, qua sui fontis aquis uenit, exiguus
uadusque est, et iam ingentis alioqui aluei tenēns nisi ubi Narbonem	
adtingit nusquam nauigabilis, sed cum hibernis intumuit imbribus	
usque eō solitus īnsurgere, ut sē ipse non capiat. lacus accipit eum	
Rubraesus nomine spatiosus admodum, sed qua mare admittit tenuis
aditu. ultra est Leucata litoris nomen et Salsulae fōns, non dulcibus
aquis defluēns sed salsioribus etiam quam marinae sunt; iuxta campus	
minuta harundine gracilique peruiridis, ceterum stagnō subeunte	
suspēnsus. id manifestat media pars eius quae abscissa proximis uelut	
īnsula natat, pellique sē atque adtrahi patitur. quin et ex his quae ad
imum perfossa sunt suffusum mare ostenditur. unde Grais nostrisque	
etiam auctoribus, uerine ignorantia an prudentibus etiam mendacii	
lubidine uisum est tradere posteris, in ea regione piscem e terra penitus	
erui, quod ubi ex altō hucusque penetrauit per ea foramina ictu captantium interfectus extrahitur. inde est ora Sordonum et parua flumina
Telis et Ticis, ubi adcreuere persaeua, colonia Ruscino, uicus Eliberrae,	
magnae quondam urbis et magnarum opum tenue uestigium. tum inter	
Pyrenaei promunturia Portus ueneris in sinu salsō et Ceruaria locus	
Galliae finis.
  Pyrenaeus prīmō hinc in Britannicum procurrit oceanum; tum in
terrās fronte conuersus Hispaniam inrumpit, et minore parte eius	
ad dexteram exclusa trahit perpetua latera continuus, donec per omnem prouinciam longō limite inmissus in ea litora quae occidenti sunt	
aduersa perueniat. ipsa Hispania nisi qua Galliās tangit pelagō undique incincta, et ubi illis adhaeret maxime angusta paulatim sē in Nostrum	
et oceanum mare extendit, magisque et magis latior ad occidentem abit	
ac fit ibi latissima, uiris equis ferrō plumbō aere argentō auroque etiam	
abundans, et adeō fertilis, ut sicubi ob penuriam aquarum effeta ac
sui dissimilis est, linum tamen aut spartum alat. tribus autem est
distincta nominibus, parsque eius Tarraconēnsis, pars Baetica, pars	
Lusitania uocatur. Tarraconēnsis alterō capite Galliās alterō Baeticam	
Lusitaniamque contingēns mari latera obicit Nostrō qua meridiem, qua	
septentrionem spectat oceanō. illās fluuius Anās separat, et ideō Baetica
maria utraque prospicit, ad occidentem Atlanticum, ad meridiem Nostrum. Lusitania oceanō tantummodō obiecta est, sed latere ad septentriones, fronte ad occasum. urbium de mediterraneis in Tarraconēnsi
clarissimae fuerunt Palantia et Numantia, nunc est Caesaraugusta;	
in Lusitania Emerita, in Baetica Hastigi, Hispal, Corduba. at si litora
legas, a Ceruaria proxima est rupes quae in altum Pyrenaeum extrudit,	
dein Ticis flumen ad Rhodam, Clodianum ad Emporias, tum mōns	
Iouis, cuius partem occidenti aduersam, eminentia cautium quae inter	
exigua spatia ut gradus subinde cōnsurgunt, Scalās Hannibalis adpellant. inde ad Tarraconem parua sunt oppida Blande, Iluro, Baetulo, Barcino, Subur, Tolobi; parua flumina Baetulō iuxta Iouis montem, Rubricatum in Barcinonis litore, inter Subur et Tolobin Maius.	
Tarracō urbs est in his oris maritimarum opulentissima. Tulcis eam	
modicus amnis, super ingēns Hiberus Dertosam adtingit. inde sē in
terrās pelagus īnsinuat, et primum magnō impetu admissum mox	
in duōs sinus promunturiō quod Ferrariam uocant finditur. prior Sucronēnsis dicitur, maiorque ac magnō satis ore pelagus accipiēns, et quō	
magis penetratur angustior, Sorobin et Turiam et Sucronem non magna	
excipit flumina, urbes conplexus et aliās quidem, sed notissimās ualentiam, et Saguntum illam fide atque aerumnis inclutam. sequēns Ilicitanus Allonem habet et Lucentiam et unde ei nomen est Ilicem. hic	
iam terrae magis in altum eunt, latioremque quam fuerat Hispaniam	
faciunt. uerum ab his quae dicta sunt ad principia Baeticae praeter
Carthaginem quam dux Poenorum Hasdrubal condidit nihil referendum	
est. in illius oris ignobilia sunt oppida et quorum mentiō tantum ad	
ordinem pertinet, Urci in sinu quem Urcitanum uocant, extra Abdera,	
Suel, Ex, Maenoba, Malaca, Salduba, Lacippo, Barbesula. fit deinde
angustissimum pelagus, et proxima inter sē Europae atque Africae	
litora montes efficiunt, ut initiō diximus Columnae Herculis, Abila	
et Calpes, uterque quidem sed Calpes magis et paene totus in mare	
prominēns. is mirum in modum concauus, ab ea parte qua spectat
occasum medium fere latus aperit, atque inde ingressis totus admodum	
peruius prope quantum patet specus; et sinus ultra est in eoque Carteia,
ut quidam putant aliquandō Tartesos, et quam transuecti ex Africa	
Phoenices habitant atque unde nōs sumus Tingentera. tum Mellaria	
et Bellō et Baesippō usque ad Iunonis promunturium oram freti occupat. illud iam in occidentem et oceanum obliquō iugō excurrēns,
atque ei quod in Africa Ampelusiam esse dixeramus aduersum, qua	
nostra maria sunt finit Europen.	
  Gades īnsula quae egressis fretum obuia est, admonet ante reliquas
dicere quam in oceani litora terrarumque circuitum, ut initiō promisimus,	
oratiō excedat. paucae sunt in Maeotide, inde enim uidetur commodissimum incipere; neque omnes tamen incoluntur, nam ne pabula quidem	
large ferunt. hac re habitantibus carō magnorum piscium sole siccata
et in pollinem usque contusa prō farre est. paucae et in Ponto, Leuce
Borysthenis ostiō obiecta, parua admodum, et quod ibi Achilles situs	
est Achillea cognomine. non longē a Colchis Aria quae Marti cōnsecrata,	
ut fabulis traditur, tulit aues cum summa clade aduenientium pinnas	
quasi tela iaculatas. sex sunt inter Histri ostia: ex his Peuce notissima
et maxima. Thynias, Mariandynorum finibus proxuma, urbem habet,	
quam quia Bithyni incolunt Bithynida adpellant. contra Thracium
Bosphorum duae paruae paruoque distantes spatiō et aliquandō creditae	
dictaeque concurrere et Cyaneae uocantur et Symplegades. in Propontide tantum Proconnesōs habitatur. extra Hellespontum earum quae
Asiaticis regionibus adiacent clarissimae sunt Tenedōs Sigeis aduersa	
litoribus, et quō dicentur ordine ad promunturium Tauri montis expositae quās quidam dici putauere Macaron, siue quod fortunati admodum	
caeli solique sunt, siue quod eās suō suorumque regnō Macar occupauerat; in Troade Lesbōs et in ea quīnque olim oppida Antissa, Pyrrha,
Eresos, Methymna, Mitylene, in Ionia Chiōs et Samos, in Caria Coos,	
in Lycia Rhodos. in illis singulae sunt isdem nominibus urbes, in Rhodo	
tres quondam erant Lindos, Camiros, Ialysos. quae contra Tauri promunturium inportune nauigantibus obiacent Chelidoniae nominantur.	
in sinum, quem maximum Asia recepit, prope media Cyprōs ad ortum	
occasumque sē inmittēns rectō iugō inter Ciliciam Syriasque porrigitur,	
ingēns, ut quae aliquandō nouem regna ceperit et nunc aliquot urbes
ferat, quarum clarissimae Salamis, Paphōs et quō primum ex mari	
uenerem egressam accolae adfirmant Palaepaphos. Parabōs in Phoenice
est parua et quantum patet tota oppidum, frequēns tamen, quia etiam	
super aliena tecta sedem ponere licet. parua et Canopōs Nili ostiō quod	
Canopicum uocant obuia est. Menelai gubernator Canopus ibi forte	
moriēns nomen īnsulae, illa ostiō dedit. Pharōs nunc Alexandriae ponte
coniungitur, olim, ut Homericō carmine proditum est, ab eisdem oris	
cursu diei totius abducta, et si ita res fuit, uideri potest cōnsectantibus	
in tantum mutatae causās Nilum praebuisse, dum limum subinde et	
praecipue cum exundaret litori adnectēns auget terrās, spatiumque
augescentium in uicina uada promouet. in Africa contra maiorem
Syrtim Euteletos, contra minoris promunturia Meninx et Cercina, contra	
Carthaginis sinum Chyarae, Thylae et Aegatae, Romana clade memorabiles. plures Europae litoribus adpositae sunt: in Aegaeō mari prope
Thraciam Thasos, Imbros, Samothrace, Scandile, Polyaegos, Sciathos,	
Halonessos, et quam aliquandō omnibus qui mares erant caesis tantum	
feminae tenuisse dicuntur Athō monti Lemnōs aduersa. Pagasaeus	
sinus Scyron prospicit, Cicynethon amplectitur. Euboea ad meridiem
promunturium Geraeston et Capherea, ad septentrionem Cenaeum extrudit, et nusquam lata duum milium spatium habet ubi artissima	
est, ceterum longa totique Boeotiae adposita angustō fretō distat	
a litore. Euripon uocant, rapidum mare, et alternō cursu septiēns
die ac septiēns nocte fluctibus inuicem uersis adeō inmodice fluēns,	
ut uentōs etiam ac plena uentis nauigia frustretur. aliquot in ea sunt	
oppida Styra, Eretria, Pyrrha, Nesos, Oechalia, uerum opulentissimae	
Carystōs et Chalcis. in Atthide Helene est nota stuprō Helenae, et
Salamis excidiō classis Persicae notior. circa Peloponneson etiam nunc	
in Aegaeō Pitynussa et Aegina Epidauricō litori proxima, Troezenio	
Calauria inter ignobiles aliās letō Demosthenis nobilis; in Myrtoō Cythera	
contra Malean, Oenussa et Theganusa contra Acritan; in Ioniō Prote,	
Asteria, Cephallania, Neritos, Same, Zacynthos, Dulichium et inter	
non ignobiles Ulixis nomine Ithaca maxime inlustris; in Epirō Echinades	
et olim Plotae nunc Strophades; contra Ambracium sinum Leucadia,
et uicina Hadriaticō mari Corcyra. hae Thracum Graiorumque terris	
obiacent. at interius Melos, Olearos, Aegilia, Cothon, Ius, Thia, Thera,	
Gyaros, Hippuris, Donysa, Cythnos, Chalcis, Icaria, Cinara, Nisyros,	
Lebinthos, Calymnia, Syme. hae quia dispersae sunt Sporades, at	
Ceos, Sicinos, Siphnos, Seriphos, Rhenea, Paros, Myconos, Syros,	
Tenos, Naxos, Delos, Andrōs quia in orbem iacent Cyclades dictae.
super eās iam in mediō mari ingēns et centum quondam urbibus habitata	
Crete ad orientem promunturium Samonium, ad occidentem Criu metopon inmittit, nisi maior esset, Cypri similis, multis famigerata fabulis,	
aduentu Europae, Pasiphaae et Ariadnae amoribus, Minotauri feritate	
fatoque, Daedali operibus et fuga, Tali statione atque morte, maxime
tamen eō quod ibi sepulti Iouis paene clarum uestigium, sepulcrum	
cui nomen eius īnsculptum est adcolae ostendunt. urbium notissimae	
Cnossos, Gortyna, Lyctos, Lycastos, Olopyxos, Therapnae, Cydonea,	
Moratusa, Dictynna. inter colles quod ibi nutritum Iouem accepimus	
fama Idaei montis excellit. iuxta est Astypalaea, Naumachos, Zephyre,	
Chryse, Caudōs et quās Musagorus numerō tres ūnō tamen uocabulo	
adpellant, atque unde Carpathiō mari cognomen est Carpathos. in	
Hadria Apsoros, Dyscelados, Absyrtis, Issa, Titana, Hydria, Electrides,	
nigra Corcyra, Linguarum, Diomedia, Aestria, Asine, atque ut Alexandriae ita Brundisiō adiacēns Pharos. Sicilia, aliquandō ut ferunt continēns	
et agrō Bruttiō adnexa, post fretō maris Siculi abscissa est. id angustum	
et anceps alternō cursu modo in Tuscum modo in Ionium pelagus perfluit, atrox saeuum et Scyllae Charybdisque saeuis nominibus inclutum.	
Scylla saxum est, Charybdis mare, utrumque noxium adpulsis. ipsa
ingēns et tribus promunturiis in diuersa procurrēns Graecae litterae	
imaginem quae Delta dicitur efficit. Pachynum uocatur quod Graeciam spectat, Lilybaeum quod in Africam, Peloriās quod in Italiam	
uergēns Scyllae aduersum est. causa nominis Pelorus gubernator ab	
Hannibale ibi conditus, quem idem uir profugus ex Africa, et per ea	
loca Syriam petēns, quia procul intuenti uidebantur continua esse
litora et non peruium pelagus, proditum sē arbitratus occiderat. ab
eō ad Pachynum ora quae extenditur Ionium mare adtingēns haec	
fert inlustria: Messanam, Tauromenium, Catinam, Megarida, Syracusas	
et in his mirabilem Arethusam. fōns est in quō uisuntur iacta in Alpheum amnem ut diximus Peloponnesiacō litori īnfusum: unde ille creditur
non sē cōnsociare pelago, sed subter maria terrāsque depressus huc	
agere alueum atque hic sē rūrsus extollere. inter Pachynum et Lilybaeum Acragās est et Heraclea et Thermae; inter Lilybaeum et Pelorida	
Panhormus et Himera, interius uerō Leontini et Centuripinum et	
Hybla aliaeque conplures; famam habet ob Cereris templum Henna	
praecipuam. montium Eryx maxime memoratur ob delubrum ueneris	
ab Aenea conditum, et Aetna quod Cyclopās olim tulit, nunc adsiduis	
ignibus flagrat. de amnibus Himera referendus, quia in media admodum ortus in diuersa decurrit, scindēnsque eam utrimque aliō ore	
in Libycum aliō in Tuscum mare deuenit. circa Siciliam in Siculō freto	
est Aeaee, quam Calypsō habitasse dicitur, Africam uersus Gaulos,	
Melita, Cossura, propius Italiam Galata, et illae septem quās Aeoli	
adpellant Osteodes, Lipara, Heraclea, Didyma, Phoenicusa, ac sicut	
Aetna perpetuō flagrat igne Hiera et Strongyle. sed Pithecusa, Leucothea, Aenaria, Sidonia, Capreae, Prochyta, Pontiae, Pandateria,	
Sinonia, Palmaria Italicō lateri citra Tiberina ostia adiacent. ultra	
aliquot sunt paruae Dianium, Igilium, Carbania, Urgo, Ilua, Capraria,	
duae grandes fretoque diuisae, quarum Corsica Etruscō litori propior,	
inter latera tenuis et longa, praeterquam ubi Aleria et Mariana coloniae	
sunt a barbaris colitur: Sardinia Africum pelagus adtingēns, nisi quod	
in occidentem quam in orientem angustius spectat, par et quadrata	
undique et nusquam non aliquantō spatiosior quam ubi longissima est	
Corsica, ceterum fertilis et soli quam caeli melioris, atque ut fecunda	
ita paene pestilēns. in ea populorum antiquissimi sunt Iliēnses, urbium
antiquissimae Caralis et Sulci. at in Gallia quās referre conueniat solae	
sunt Stoechades ab ora Ligurum ad Massiliam usque dispersae. Baliares	
in Hispania contra Tarraconēnsia litora sitae non longē inter sē distant,	
et ex spatiō sui cognominibus acceptis maiores minoresque perhibentur.	
castella sunt in minoribus Iamnō et Mago, in maioribus Palma et Pollentia coloniae. Ebusōs e regione promunturii quod in Sucronēnsi sinu	
Ferrariam uocant eodem nomine urbem habet, frumentis tantum non	
fecunda ad alia largior, et omnium animalium quae nocent adeō expers,	
ut ne ea quidem quae de agrestibus mitia sunt aut generet aut si inuecta sunt sustineat. contra est Colubraria, cuius meminisse succurrit,	
quod cum scateat multō ac maleficō genere serpentium et sit ideo	
inhabitabilis, tamen ingressis eam intrā id spatium, quod Ebusitana	
humō circumsignauerunt, sine pernicie et tuta est, isdem illis serpentibus,	
qui alioqui solent obuiōs adpetere, adspectum eius pulueris aliquod
uelut uirus procul et cum pauore fugientibus.

 Dicta est ora Nostri maris, dictae īnsulae quās amplectitur. restat	
ille circuitus quem ut initiō diximus cingit oceanus. ingēns īnfinitumque pelagus it magnis aestibus concitum, ita enim motus eius adpellant,	
modo inundat campōs modo late nudat ac refugit, non aliōs aliosque	
inuicem neque alternis accessibus nunc in hōs nunc in illōs totō impetu
uersum, sed ubi in omnia litora, quamuis diuersa sint, terrarum īnsularumque ex mediō pariter effusum est, rūrsus ab illis colligitur	
in medium et in semet ipsum redit, tanta ui semper inmissum, ut uasta	
etiam flumina retrō agat, et aut terrestria deprehendat animalia aut	
marina destituat. neque adhuc satis cognitum est, anhelitune id suo	
mundus efficiat, retractamque cum spiritu regerat undam undique,	
si, ut doctioribus placet, ūnum animal est, an sint depressi aliqui specus,	
quō reciprocata maria residant, atque unde sē rūrsus exuberantia adtollant, an luna causās tantis meatibus praebeat. at ortus certe eius
occasusque uariantur neque eodem adsidue tempore, sed ut illa surgit	
ac demergitur ita recedere atque aduentare conperimus. huc egressos	
sequentesque ea quae exeuntibus dextra sunt, aequor Atlanticum et ora	
Baeticae frontis excipit, quae nisi quod semel iterumque paululum	
in semet abducitur usque ad fluuium Anam paene recta est. Turduli	
et Bastuli habitant. in proximō sinu portus est quem Gaditanum,	
et lucus quem Oleastrum adpellant, tum castellum Ebora in litore	
et procul a litore Hasta colonia. extra Iunonis ara templumque est,	
in ipsō mari monumentum Caepionis scopulō magis quam īnsulae impositum. Baetis ex Tarraconēnsi regione demissus per hanc fere mediam
diū sicut nascitur ūnō amne decurrit, post ubi non longē a mari grandem	
lacum fecit, quasi ex nouō fonte geminus exoritur, quantusque simplici	
alueō uenerat tantus singulis effluit. tum sinus alter usque ad finem	
prouinciae īnflectitur, eumque parua oppida Olintigi, Onolappa contingunt. at Lusitania trans Anam, qua mare Atlanticum spectat, primum	
ingenti impetu in altum abit, dein resistit ac sē magis etiam quam Baetica	
abducit. qua prominet bis in semet receptō mari in tria promunturia
dispergitur: Anae proximum, quia lata sede procurrēns paulatim sē	
ac sua latera fastigat, Cuneus ager dicitur, sequēns Sacrum uocant,	
Magnum quod ulterius est, in Cuneō sunt Myrtili, Balsa, Ossonoba,	
in Sacrō Caetobriga et Portus Hannibalis, in Magnō Ebora. sinus intersunt: et est in proximō Salacia, in alterō Ulisippō et Tagi ostium, amnis	
gemmās aurumque generantis. ab his promunturiis in illam partem	
quae recessit, ingēns flexus aperitur, in eoque sunt Turduli ueteres	
Turdulorumque oppida, amnes autem in medium fere ultimi promunturii latus effluēns Munda, et radices eiusdem adluēns Durius. frōns
illa aliquamdiu rectam ripam habet, dein modicō flexu acceptō mox	
paululum eminet, tum reducta iterum iterumque rectō margine iacēns	
ad promunturium quod Celticum uocamus extenditur. totam Celtici
colunt, sed a Duriō ad flexum Groui, fluuntque per eōs Auo, Celadus,	
Nebis, Minius et cui obliuionis cognomen est Limia. flexus ipse Lambriacam urbem amplexus recipit fluuiōs Laeron et Ullam. partem quae	
prominet Praesamarchi habitant, perque eōs Tamaris et Sars flumina	
non longē orta decurrunt, Tamaris secundum Ebora portum, Sars	
iuxta turrem Augusti titulō memorabilem. cetera super Tamarici Nerique	
incolunt in eō tractu ultimi. hactenus enim ad occidentem uersa litora
pertinent. deinde ad septentriones totō latere terra conuertitur a Celtico	
promunturiō ad Pyrenaeum usque. perpetua eius ora, nisi ubi modici	
recessus ac parua promunturia sunt, ad Cantabrōs paene recta est. in	
ea primum Artabri sunt etiamnum Celticae gentis, deinde Astyres.	
in Artabris sinus ore angustō admissum mare non angustō ambitu	
excipiēns Adrobricam urbem et quattuor amnium ostia incingit: duo	
etiam inter accolentis ignobilia sunt, per alia Ducanaris exit et Libyca.
in Astyrum litore Noega est oppidum, et tres arae quās Sestianās uocant	
in paene īnsula sedent et sunt Augusti nomine sacrae inlustrantque	
terrās ante ignobiles. at ab eō flumine quod Saliam uocant incipiunt	
orae paulatim recedere, et latae adhuc Hispaniae magis magisque spatia	
contrahere, usque adeō semet terris angustantibus, ut earum [rerum]	
spatium inter duō maria dimidiō minus sit qua Galliam tangunt quam	
ubi ad occidentem litus exporrigunt. tractum Cantabri et uardulli	
tenent: Cantabrorum aliquot populi amnesque sunt sed quorum nomina	
nostrō ore concipi nequeant. per †eundi† et Salaenōs Saunium, per	
Autrigones et Orgenomescōs Namnasa descendit, et †Deuales Tritino	
Bellunte cingit, et Decium Aturia Sonans Sausō et Magrada.† uardulli
una gēns hinc ad Pyrenaei iugi promunturium pertinēns cludit Hispanias.	
  sequitur Galliae latus alterum, cuius ora prīmō nihil progressa in	
altum mox tantundem paene in pelagus excedēns quantum retrō Hispania abscesserat, Cantabricis fit aduersa terris, et grandi circuitu	
adflexa ad occidentem litus aduertit. tunc ad septentriones conuersa	
iterum longō rectoque tractu ad ripās Rheni amnis expanditur. terra
est frumenti praecipue ac pabuli ferax et amoena lucis inmanibus.	
quidquid ex satis frigoris inpatiēns est aegre nec ubique alit, salubris,	
et noxiō genere animalium minime frequēns. gentes superbae superstitiosae aliquandō etiam immanes adeō, ut hominem optimam et	
gratissimam diis uictimam crederent. manent uestigia feritatis iam	
abolitae, atque ut ab ultimis caedibus temperant, ita nihilominus, ubi	
deuotōs altaribus admouere, delibant. habent tamen et facundiam
suam magistrosque sapientiae druidas. hi terrae mundique magnitudinem et formam, motus caeli ac siderum et quid dii uelint, scire	
profitentur. docent multa nobilissimōs gentis clam et diū, uicenis annis,	
aut in specu aut in abditis saltibus. ūnum ex his quae praecipiunt in	
uulgus effluxit, uidelicet ut forent ad bella meliores, aeternās esse animās uitamque alteram ad manes. itaque cum mortuis cremant ac defodiunt apta uiuentibus. olim negotiorum ratiō etiam et exactiō crediti	
deferebatur ad īnferos, erantque qui sē in rogōs suorum uelut una uicturi libenter inmitterent. regiō quam incolunt omnis Comata Gallia.	
populorum tria summa nomina sunt, terminanturque fluuiis ingentibus.	
namque a Pyrenaeō ad Garunnam Aquitani, ab eō ad Sequanam Celtae,	
inde ad Rhenum pertinent Belgae. Aquitanorum clarissimi sunt Ausci,	
Celtarum Haedui, Belgarum Treueri, urbesque opulentissimae in
Treueris Augusta, in Haeduis Augustodunum, in Auscis Eliumberrum.	
Garunna ex Pyrenaeō monte delapsus, nisi cum hibernō imbre aut	
solutis niuibus intumuit, diū uadosus et uix nauigabilis fertur. at ubi	
obuius oceani exaestuantis accessibus adauctus est, isdemque retro	
remeantibus suās illiusque aquās agit, aliquantum plenior, et quanto	
magis procedit eō latior fit, ad postremum magni freti similis; nec
maiora tantum nauigia tolerat, uerum more etiam pelagi saeuientis	
exurgēns iactat nauigantes atrociter, utique si aliō uentus aliō unda	
praecipitat. in eō est īnsula Antrōs nomine, quam pendere et adtolli	
aquis increscentibus ideō incolae existimant, quia cum uideantur	
editiora quis obiacet, ubi sē fluctus impleuit, illa operit, haec ut prius	
tantum ambitur, et quod ea quibus ante ripae collesque ne cernerentur	
obstiterant, tunc uelut ex locō superiore perspicua sunt. ab Garunnae	
exitu latus illud incipit terrae procurrentis in pelagus et ora Cantabricis	
aduersa litoribus, aliis populis media eius habitantibus, ab Santonis	
ad Ossismōs usque deflexa. ab illis enim iterum ad septentriones frōns	
litorum respicit, pertinetque ad ultimōs Gallicarum gentium Morinos,
nec portu quem Gesoriacum uocant quidquam notius habet. Rhenus	
Alpibus decidēns prope a capite duōs lacus efficit uenetum et Acronum.	
mox diū solidus et certō alueō lapsus haud procul a mari huc et illuc	
dispergitur, sed ad sinistram amnis etiamnum et donec effluat Rhenus,	
ad dextram prīmō angustus et sui similis, post ripis longē ac late recedentibus iam non amnis sed ingēns lacus ubi campōs impleuit Fleuō dicitur,	
eiusdemque nominis īnsulam amplexus fit iterum artior iterumque	
fluuius emittitur.	
  Germania hinc ripis eius usque ad Alpes, a meridie ipsis Alpibus,	
ab oriente Sarmaticarum cōnfiniō gentium, qua septentrionem spectat	
oceanicō litore obducta est. qui habitant immanes sunt animis atque	
corporibus, et ad īnsitam feritatem uaste utraque exercent, bellando	
animos, corpora adsuetudine laborum maxime frigoris. nudi agunt	
antequam puberes sint, et longissima apud eōs pueritia est. uiri sagis	
uelantur aut libris arborum, quamuis saeua hieme. nandi non patientia
tantum illis, studium etiam est. bella cum finitimis gerunt, causās eōrum	
ex libidine arcessunt, neque inperitandi prolatandique quae possident,	
nam ne illa quidem enixe colunt, sed ut circa ipsōs quae iacent uasta	
sint. ius in uiribus habent, adeō ut ne latrocinii quidem pudeat, tantum	
hospitibus boni, mitesque supplicibus. uictu ita asperi incultique, ut	
cruda etiam carne uescantur aut recenti, aut cum rigentem in ipsis	
pecudum ferarumque coriis, manibus pedibusque subigendō renouarunt.	
terra ipsa multis inpedita fluminibus, multis montibus aspera et magna	
ex parte siluis ac paludibus inuia. paludium Suesia, Metia et Melsyagum	
maximae, siluarum Hercynia et aliquot sunt, quae nomen habent,	
sed illa dierum sexaginta iter occupans, ut maior aliis ita notior. montium altissimi Taunus et Retico, nisi quorum nomina uix est eloqui ore	
Romanō. amnium in aliās gentes exeuntium Danuuius et Rhodanus,	
in Rhenum Moenis et Lupia, in oceanum Amissis, uisurgis et Albis	
clarissimi. super Albim Codanus ingēns sinus magnis paruisque īnsulis	
refertus est. hac re mare quod gremiō litorum accipitur nusquam late	
patet nec usquam mari simile, uerum aquis passim interfluentibus ac	
saepe transgressis uagum atque diffusum facie amnium spargitur;	
qua litora adtingit, ripis contentum īnsularum non longē distantibus
et ubique paene tantundem, it angustum et par freto, curuansque sē	
subinde longō superciliō īnflexum est. in eō sunt Cimbri et Teutoni,	
ultra ultimi Germaniae Hermiones.	
  Sarmatia intus quam ad mare latior, ab his quae secuntur uistula	
amne discreta, qua retrō abit usque ad Histrum flumen inmittitur.	
gēns habitu armisque Parthicae proxima, uerum ut caeli asperioris ita	
ingenii. non sē urbibus tenent et ne statis quidem sedibus. ut inuitauere	
pabula, ut cedēns ut sequēns hostis exegit, ita res opesque secum trahēns	
semper castra habitant; bellatrix libera indomita et usque eō inmanis	
atque atrox, ut feminae etiam bella cum uiris ineant; atque ut habiles	
sint, natis statim dextra aduritur mamma. inde expedita in ictus manus
quae exeritur, uirile fit pectus. arcus tendere equitare uenari puellaria	
pēnsa sunt; ferire hostem adultarum stipendium est, adeō ut non percussisse prō flagitiō habeatur, sitque eis poenae uirginitas.	
  inde Asiae cōnfinia, nisi ubi perpetuae hiemes sedent et intolerabilis	
rigor, Scythici populi incolunt, fere omnes et in ūnum Belcae adpellati.	
in Asiaticō litore primi Hyperborei super aquilonem Riphaeosque	
montes sub ipsō siderum cardine iacent; ubi sol non cotidie ut nobis	
sed primum uernō aequinoctiō exortus, autumnali demum occidit; ideo
sex mēnsibus dies et totidem aliis nox usque continua est. terra angusta
aprica per sē fertilis. cultores iustissimi et diutius quam ulli mortalium	
et beatius uiuunt. quippe festō semper otiō laeti non bella nouere non	
iurgia, sacris operati maxime Apollinis, quorum primitiās Delon misisse	
initiō per uirgines suas, deinde per populōs subinde tradentes ulterioribus, moremque eum diū et donec uitiō gentium temeratus est seruasse	
referuntur. habitant lucōs siluasque, et ubi eōs uiuendi satietās magis	
quam taedium cepit, hilares redimiti sertis semet ipsi in pelagus ex	
certa rupe praecipitant. id eis funus eximium est. mare Caspium ut	
angustō ita longō etiam fretō primum terrās quasi fluuius inrumpit,	
atque ubi rectō alueō īnfluxit, in tres sinus diffunditur: contra ōs ipsum	
in Hyrcanium, ad sinistram in Scythicum, ad dextram in eum quem	
proprie totius nomine Caspium adpellant; omne atrox saeuum sine
portibus, procellis undique expositum, ac beluis magis quam cetera	
refertum et ideō minus nauigabile. ad introeuntium dextram Scythae	
Nomades freti litoribus īnsident. intus sunt ad Caspium sinum Caspii	
et Amazones sed quās Sauromatidās adpellant, ad Hyrcanium Albani	
et Moschi et Hyrcani, in Scythicō Amardi et Pestici et iam ad fretum	
Derbices. multi in eō sinu magni paruique amnes fluunt, sed qui famam	
habeat †ex Ceraunis montibus ūnō alueō descendit, duobus exit in
Caspium. Araxes Tauri latere demissus, quoad campōs Armeniae secat,	
labitur placidus et silēns, neque in utram partem eat, quamquam intuearis, manifestus; cum in asperiora deuenit, hinc atque illinc rupibus	
pressus, et quantō angustior tantō magis pernix frangit sē subinde ad	
opposita cautium, atque ob id ingenti cum murmure sonansque deuoluitur, adeō citus, ut qua ex praecipiti in subiecta casurus est, non	
declinet statim undam, sed ultra quam canalem habet euehat, plus	
iugeri spatiō sublimis et aquis pendentibus semet ipse sine alueō ferēns;	
deinde ubi incuruus arcuatoque amne descendit, fit tranquillus, iterumque per campōs tacitus et uix fluēns in id litus elabitur. Cyrus et Cambyses ex radicibus Coraxici montis uicinis fontibus editi [et] in diuersa	
abeunt, perque Hiberās et Hyrcanōs diū et multum distantibus alueis	
defluunt, post non longē a mari eodem lacu accepti in Hyrcanium sinum	
ūnō ore perueniunt. Iaxartes et Oxōs per deserta Scythiae ex Sugdianorum regionibus in Scythicum exeunt, ille suō fonte grandis, hic	
incursu aliorum grandior, et aliquamdiu ad occasum ab oriente occurrēns iuxta Dahās primum īnflectitur, cursuque ad septentrionem conuersō inter Amardōs et Pesticōs ōs aperit. siluae alia quoque dira animalia	
uerum et tigres ferunt utique Hyrcaniae, saeuum ferarum genus et	
usque eō pernix, ut illis longē quoque praegressum equitem cōnsequi	
nec tantum semel sed aliquotiēns etiam cursu unde coeperit subinde	
repetitō solitum et facile sit. causa ex eō est, quod ubi ille interceptos
earum catulōs citus coepit auehere, et rabiem adpropinquantium astu	
frustraturus ūnum de pluribus omisit, hae proiectum excipiunt et ad	
cubilia sua referunt, rursumque et saepius remeant atque idem efficiunt,	
donec ad frequentiora quam adire audeant profugus raptor euadat.	
ultra Caspium sinum quidnam esset, ambiguum aliquamdiu fuit, idemne	
oceanus an tellus īnfesta frigoribus sine ambitu ac sine fine proiecta.	
sed praeter physicōs Homerumque qui uniuersum orbem mari circumfusum esse dixerunt, Cornelius Nepōs ut recentior, auctoritate sic	
certior; testem autem rei Quintum Metellum Celerem adicit, eumque ita	
rettulisse commemorat: cum Galliae prō cōnsule praeesset, Indōs quosdam a rege Botorum donō sibi datos; unde in eās terrās deuenissent
requirendō cognosse, ui tempestatium ex Indicis aequoribus abreptos,	
emēnsosque quae intererant, tandem in Germaniae litora exisse. restat	
ergō pelagus, sed reliqua lateris eiusdem adsiduō gelu durantur et ideo	
deserta sunt.	
  his oris quās angulō Baeticae adhuc usque perstrinximus multae	
ignobiles īnsulae et sine nominibus etiam adiacent, sed earum quas	
praeterire non libeat Gades fretum adtingit, eaque angustō spatiō et	
ueluti flumine a continenti abscissa qua terris propior est paene rectam	
ripam agit, qua oceanum spectat duobus promunturiis euecta in altum,
medium litus abducit, et fert in alterō cornu eiusdem nominis urbem	
opulentam, in alterō templum Aegyptii Herculis, conditoribus religione	
uetustate opibus inlustre. Tyrii cōnstituere; cur sanctum sit, ossa eius	
ibi sita efficiunt; annorum quis manet ab Iliaca tempestate principia	
sunt; opes tempus aluit. in Lusitania Erythia est quam Geryonae habitatam accepimus, aliaeque sine certis nominibus; adeō agri fertiles, ut	
cum semel sata frumenta sint, subinde recidiuis seminibus segetem	
nouantibus, septem minime, interdum plures etiam messes ferant. in	
Celticis aliquot sunt, quās quia plumbō abundant ūnō omnes nomine
Cassiteridās adpellant. Sena in Britannicō mari Ossismicis aduersa	
litoribus, Gallici numinis oraculō īnsignis est, cuius antistites perpetua	
uirginitate sanctae numerō nouem esse traduntur: Gallizenās uocant,	
putantque ingeniis singularibus praeditās maria ac uentōs concitare	
carminibus, seque in quae uelint animalia uertere, sanare quae apud
aliōs īnsanabilia sunt, scire uentura et praedicare, sed nonnisi dedita	
nauigantibus, et in id tantum, ut sē cōnsulerent profectis. Britannia	
qualis sit qualesque progeneret, mox certiora et magis explorata dicentur.	
quippe tamdiu clausam aperit ecce principum maximus, nec indomitarum modo ante sē uerum ignotarum quoque gentium uictor, propriarum rerum fidem ut bellō affectauit, ita triumphō declaraturus portat. ceterum ut adhuc habuimus, inter septentrionem occidentemque
proiecta grandi angulō Rheni ostia prospicit, dein obliqua retrō latera	
abstrahit, alterō Galliam alterō Germaniam spectans, tum rūrsus perpetuō margine directi litoris ab tergore abducta iterum sē in diuersos	
angulōs cuneat triquetra et Siciliae maxime similis, plana ingēns fecunda,
uerum iis quae pecora quam homines benignius alant. fert nemora saltusque, ac praegrandia flumina, alternis motibus modo in pelagus modo	
retrō fluentia et quaedam gemmās margaritasque generantia. fert populos	
regesque populorum, sed sunt inculti omnes, atque ut longius a continenti absunt ita magis aliarum opum ignari, tantum pecore ac finibus
dites, - incertum ob decorem an quid aliud - uitrō corpora īnfecti.	
causās tamen bellorum et bella contrahunt ac sē frequenter inuicem
īnfestant, maxime inperitandi cupidine studioque ea prolatandi quae	
possident. dimicant non equitatu modo aut pedite, uerum et bigis et	
curribus Gallice armatis: couinnōs uocant, quorum falcatis axibus utuntur. super Britanniam Iuuerna est paene par spatio, sed utrimque
aequali tractu litorum oblonga, caeli ad maturanda semina iniqui,	
uerum adeō luxuriosa herbis non laetis modo sed etiam dulcibus, ut	
sē exigua parte diei pecora impleant, et nisi pabulō prohibeantur, diutius pasta dissiliant. cultores eius inconditi sunt et omnium uirtutium
ignari magis quam aliae gentes [aliquatenus tamen gnari], pietatis	
admodum expertes. triginta sunt Orcades angustis inter sē diductae
spatiis, septem Haemodae contra Germaniam uectae. in illō sinu quem	
Codanum diximus †ex iis† Scadinauia, quam adhuc Teutoni tenent, et	
ut fecunditate aliās ita magnitudine antestat. quae Sarmatis aduersa
sunt ob alternōs accessus recursusque pelagi, et quod spatia quis distant	
modo operiuntur undis modo nuda sunt, aliās īnsulae uidentur aliās una	
et continēns terra. in his esse Oeonas, qui ouis auium palustrium et
auenis tantum alantur, esse equinis pedibus Hippopodās et Panotios,	
quibus magnae aures et ad ambiendum corpus omne patulae - nudis	
alioquin - prō ueste sint, praeterquam quod fabulis traditur, apud	
auctores etiam - quōs sequi non pigeat - inueniō. Thyle Belcarum
litori adposita est, Grais et nostris celebrata carminibus. in ea, quod	
ibi sol longē occasurus exsurgit, breues utique noctes sunt, sed per	
hiemem sicut aliubi obscurae, aestate lucidae, quod per id tempus iam	
sē altius euehēns, quamquam ipse non cernatur, uicinō tamen splendore
proxima inlustrat, per solstitium uerō nullae, quod tum iam manifestior	
non fulgorem modo sed sui quoque partem maximam ostentat. Talge
in Caspiō mari sine cultu fertilis, omni fruge ac fructibus abundans,	
sed uicini populi quae gignuntur adtingere nefās et prō sacrilegiō habent,	
diis parata existimantes diisque seruanda. aliquot et illis oris quas	
desertās diximus aeque desertae adiacent, quās sine propriis nominibus
Scythicās uocant.	
  ab his in Eoum mare cursus īnflectitur, inque oram terrae spectantis
orientem. pertinet haec a Scythicō promunturiō ad Colida primum ob	
niues inuia, deinde ob inmanitatem habitantium inculta. Scythae sunt	
Androphagoe et Sacae, distincti regione, quia feris scatet, inhabitabili.	
uasta deinde iterum loca beluae īnfestant, usque ad montem mari inminentem nomine Tabim. longē ab eō Taurus adtollitur. Seres intersunt,	
genus plenum iustitiae, et commerciō quod rebus in solitudine relictis	
absēns peragit notissimum. India non Eoō tantum adposita pelago, sed	
et ei quod ad meridiem spectans Indicum diximus, et hinc Tauri iugis,	
ab occidente Indō finita tantum spatium litoris occupat, quantum per	
sexaginta dies noctesque uelificantibus cursus est; ita multum a nostris	
abducta regionibus, ut in aliqua parte eius neuter septentriō adpareat,
aliterque quam in aliis oris umbrae rerum ad meridiem iaceant. ceterum	
fertilis, et uariō genere hominum aliorumque animalium scatet. alit	
formicās non minores maximis canibus, quās more gryporum aurum	
penitus egestum cum summa pernicie adtingentium custodire commemorant; immanes et serpentes alit, qui et elephantōs morsu atque ambitu
corporis adficiant; tam pinguis alicubi et tam feracis soli, ut in eō mella	
frondibus defluant, lanās siluae ferant, harundinum fissa internodia	
ueluti nauigia binōs et quaedam ternōs etiam uehant. cultorum habitus	
moresque dissimiles. linō alii uestiuntur aut lanis quās diximus, alii	
auium ferarumque pellibus; pars nudi agunt, pars tantum obscena	
uelati; alii humiles paruique, alii ita proceri et corpore ingentes, ut	
elephantis etiam et ibi maximis sicut nōs equis facile atque habiliter
utantur. quidam nullum animal occidere, nulla carne uesci optimum	
existimant, quosdam tantum pisces alunt. quidam proximōs parentes	
priusquam annis aut aegritudine in maciem eant uelut hostiās caedunt,	
caesorumque uisceribus epulari fās et maxime pium est. at ubi senectus	
aut morbus incessit, procul a ceteris abeunt mortemque in solitudine	
nihil anxii expectant. prudentiores et quibus ars studiumque sapientiae	
contingit non expectant eam, sed ingerendō semet ignibus laeti et cum	
gloria arcessunt. urbium quās incolunt - sunt autem plurimae - 	
Nysa est clarissima et maxima, montium Merōs Ioui sacer. famam hinc	
praecipuam habent; in illa genitum, in huius specu Liberum arbitrantur	
esse nutritum, unde Graecis auctoribus ut femori Iouis īnsitum dicerent	
aut materia ingessit aut error. orās tenent a Tamō ad Gangen Palibotri,	
a Gange ad Colida, nisi ubi magis quam ut habitetur exaestuat, atrae	
gentes et quodammodō Aethiopes. ab Colide ad Indum recta sunt	
litora, timidique populi et marinis opibus adfatim dites. Tamus promunturium est, quod Taurus adtollit, Colis alter Eoae partis angulus	
initiumque lateris ad meridiem uersi, Ganges et Indus amnes. ille multis	
fontibus in Haemode monte conceptus, simul ūnum alueum fecit, fit	
omnium maximus et alicubi latius, qua angustissime fluit decem milia
passuum patēns, in septem ora dispergitur. Indus ex monte Propaniso	
exortus et alia quidem flumina admittit, sed clarissima Cophen, Acesinum, Hydaspen, conceptamque pluribus alueis undam latō spatio	
trahit. hinc paene Gangen magnitudine exaequat. post ubi saepe aliquot	
magnis flexibus cinxit iugum ingēns, iterum rectus solidusque descendit,
donec ad laeuam dextramque sē diducēns duobus ostiis longē distantibus	
exeat. ad Tamum īnsula est Chryse, ad Gangen Argyre: altera aurei
soli - ita ueteres tradidere - altera argentei, atque ut maxime uidetur,	
aut ex re nomen aut ex uocabulō fabula est. Taprobane aut grandis	
admodum īnsula aut prima pars orbis alterius. id parcius dicitur, sed	
quia habitatur nec quisquam circum eam isse traditur, prope uerum est.
contra Indi ostia illa sunt quae uocant Solis adeō inhabitabilia, ut
ingressōs uis circumfusi aeris exanimet cōnfestim, et inter ipsa ostia	
Patalene regio, ob aestus intolerabilis alicubi cultoribus egēns. Ariane	
inde ad principia Rubri maris pertinet ipsa inuia atque deserta; humus	
cineri magis fit quam pulueri similis, ideoque per eam rara et non
grandia flumina emanant, quorum Tuberonem et Arusacen notissima	
accepimus.	
  Rubrum mare Graeci, siue quia eius coloris est siue quod ibi Erythras
regnauit Erythran thalassan appellant: procellosum asperum mare, profundum et magnorum animalium magis quam cetera capax. prīmō	
recedentis orās aequabiliter impellit, et ut non iret interius, aliquantum	
patēns sinus erat. sed quās ripās īnflexerat bis inrumpit, duosque iterum
sinus aperit: Persicus uocatur dictis regionibus propior, Arabicus ulterior.
Persicus qua mare accipit utrimque rectis lateribus grande ostium	
quasi ceruice conplectitur, dein terris in omnem partem uaste et aequa	
portione cedentibus magnō litorum orbe pelagus incingēns reddit formam capitis humani. Arabici et ōs artius et latitudō minor est, maior
aliquantō recessus et multō magis longa latera. init penitus introrsusque,	
dum Aegyptum paene et montem Arabiae Casium adtingat, quodam	
fastigiō minus ac minus latus, et quō magis penetrat angustior. ab his
quae diximus ad sinum Persicum, nisi ubi Chelonophagi morantur,	
deserta sunt. in ipsō Carmanii innauigantium dextera positi sine ueste	
ac fruge, sine pecore ac sedibus piscium cute sē uelant, carne uescuntur,	
praeter capita totō corpore hirsuti. interiora Cedrosi, dehinc Persae
habitant. Saetis per Carmanios, supra Sandis et Coriōs effluunt. in
parte quae pelagi ostiō aduersa est Babyloniorum fines Chaldaeorumque	
sunt, et duō clari amnes Tigris Persidi propior, ulterior Euphrates.	
Tigris ut natus est ita descendēns usque in litora permeat. Euphrates
immani ore apertō non exit tantum unde oritur, sed et uaste quoque	
decidit, nec secat continuō agros, late diffusus in stagna, diū sedentibus	
aquis piger et sine alueō patulus, post ubi marginem rupit uere fluuius,	
acceptisque ripis celer et fremēns per Armeniōs et Cappadocās occidentem
petit, ni Taurus obstet in nostra maria uenturus. inde ad meridiem
auertitur, et primum Syrōs tunc Arabās ingressus non perdurat in	
pelagus, uerum ingēns modo et nauigabilis, inde tenuis riuus despectus	
emoritur, et nusquam manifestō exitu effluit ut alii amnes sed deficit.	
alterum latus ambit plaga, quae inter utrumque pelagus excurrit.
Arabia dicitur, cognomen Eudaemon, angusta, uerum cinnami et turis	
aliorumque odorum maxime ferax. maiorem Sabaei tenent partem, ostio	
proximam et Carmaniis contrariam Macae. frontem quae inter ostia	
ostenditur siluae cautesque exasperant. aliquot sunt in mediō īnsulae
sitae, Ogyris quod in ea Erythrae regis monimentum est magis clara	
quam ceterae. alterum sinum undique Arabes incingunt. ab ea parte
quae introeuntibus dextra est urbes sunt Charra et Arabia et Gadanus,	
in altera ab intimō angulō prima Berenice inter Heroopoliticum et	
Strobilum, deinde inter promunturia Maenorenon et Coloba Philoteris	
et Ptolemais, ultra Arsinoe et alia Berenice, tum silua quae hebenum
odoresque generat, et manu factus amnis, ideoque referundus quod ex	
Nili alueō dioryge adductus. extra sinum, uerum in flexu tamen etiamnum Rubri maris pars bestiis īnfesta ideoque deserta est, partem Panchai	
habitant, hi quōs ex factō quia serpentibus uescuntur Ophiophagos	
uocant. fuere interius Pygmaei, minutum genus et quod prō satis	
frugibus contra grues dimicandō defecit. sunt multa uolucrum multa
serpentium genera: de serpentibus memorandi maxime, quōs paruos	
admodum et ueneni praesentis certō annī tempore ex limō concretarum	
paludium emergere, in magnō examine uolantes Aegyptum tendere,	
atque in ipsō introitu finium ab auibus quās ibidās appellant aduerso
agmine excipi pugnaque cōnfici traditum est. de uolucribus praecipue
referenda Phoenix, semper unica; non enim coitu concipitur partuue	
generatur, sed ubi quingentorum annorum aeuō perpetua durauit, super	
exaggeratam uariis odoribus struem sibi ipsa incubat soluiturque; dein
putrescentium membrorum tabe concrescēns ipsa sē concipit atque ex	
sē rūrsus renascitur. cum adoleuit, ossa pristini corporis inclusa murra	
Aegyptum exportat et in urbe quam Solis adpellant flagrantibus arae	
bustis īnferēns memorandō funere cōnsecrat. ipsum promunturium quō
id mare cluditur Aceraunis saltibus inuium est.	
  Aethiopes ultra sedent; Meroen habent terram, quam Nilus prīmō
ambitu amplexus īnsulam facit: pars quia uitae spatium dimidiō fere	
quam nōs longius agunt Macrobii, pars quia ex Aegyptō aduenere dicti	
Automoles: pulchri forma et qui corporis uiriumque ueneratores sunt	
ueluti optimarum alii uirtutium. illis mōs est cui potissimum pareant
specie ac uiribus legere. apud hōs plus auri quam aeris est: ideō quod	
minus est pretiosius cēnsent. aere exornantur, aurō uincla sontium	
fabricant. est locus adparatis epulis semper refertus: quia ut libet uesci
uolentibus licet, Heliu trapezan adpellant, et quae passim adposita sunt	
adfirmant innasci subinde diuinitus. est lacus quō perfusa corpora quasi
uncta pernitent: bibitur idem; adeō est liquidus et ad sustinenda quae	
incidunt aut inmittuntur īnfirmus, ut folia etiam proximis decisa frondibus non innatantia ferat sed pessum et penitus accipiat. sunt et saeuissimae ferae omni colore uarii lycaones et quales accepimus sphinges.
sunt mirae aues cornutae tragopanes et equinis auribus pegasi. ceterum
orās ad eurum sequentibus nihil memorabile occurrit. uasta omnia uastis	
praecisa montibus ripae potius sunt quam litora. inde ingēns et sine	
cultoribus tractus. dubium aliquandiu fuit, essetne ultra pelagus caperetne terra circuitum an exhaustō fluctu sine fine sē Africa extenderet:
uerum et[si] Hannō Carthaginiēnsis exploratum missus a suis, cum per
oceani ostium exisset magnam partem eius circumuectus, non sē mari	
sed commeatu defecisse memoratu rettulerat, et Eudoxus quidam auorum	
nostrorum temporibus cum Lathyrum regem Alexandriae profugeret,	
Arabicō sinu egressus per hoc pelagus, ut Nepōs adfirmat, Gades usque
peruectus est: ideō eius orae notae sunt aliqua. sunt autem trans ea
quae deserta modo diximus muti populi et quibus prō eloquiō nutus est,	
alii sine sonō linguae, alii sine linguis, alii labris etiam cohaerentibus,	
nisi quod sub naribus etiam fistula est per quam bibere auenis, et cum	
incessit libidō uescendi, grana singula frugum passim nascentium absorbere dicuntur. sunt quibus ante aduentum Eudoxi adeō ignotus
ignis fuit adeoque uisus mirum in modum placuit, ut amplecti etiam	
flammās et ardentia sinu abdere donec noceret maxime libuerit. super
eōs grandis litoris flexus grandem īnsulam includit, in qua tantum	
feminās esse narrant totō corpore hirsutās et sine coitu marum sua	
sponte fecundas, adeō asperis efferisque moribus, ut quaedam contineri	
ne reluctentur uix uinculis possint. hoc Hannō rettulit et quia detracta
occisis coria pertulerat, fides habita est. ultra hunc sinum mōns altus,
ut Graeci uocant Theon ochema, perpetuis ignibus flagrat. ultra
montem uiret collis longō tractu longis litoribus obductus, unde uisuntur	
patentes magis campi quam ut perspici possint Aegipanum Satyrorumque. hinc opiniō causae fidem cepit, quod cum in his nihil culti sit,	
nullae habitantium sedes, nulla uestigia, solitudō in diem uasta et
silentium uastius, nocte crebri ignes micant et ueluti castra late iacentia	
ostenduntur, crepant cymbala et tympana, audiunturque tibiae sonantes	
maius humanis. tunc rūrsus Aethiopes, nec iam dites quōs diximus,
nec ita corporibus similes, sed minores incultique sunt et nomine Hesperioe. in horum finibus fōns est quem Nili esse aliqua credibile est:	
Nuchul ab incolis dicitur, et uideri potest non aliō nomine adpellari	
sed a barbarō ore corruptus. alit et papyrum et minora quidem eiusdem tamen generis animalia. aliis amnibus in oceanum uergentibus solus
in mediam regionem et ad orientem abit, et quonam exeat, incertum	
est. inde colligitur Nilum hoc fonte conceptum actumque aliquandiu	
per inuia et ideō ignotum, iterum sē ubi adiri possit ostendere; ceterum	
spatiō quō absconditur effici, ut hic aliō cedere, ille aliunde uideatur
exsurgere. catoblepās non grandis fera, uerum grande et praegraue caput
aegre sustinēns, atque ob id in terram plurimum ore conuersa apud hos	
gignitur, ob uim singularem magis etiam referenda, quod cum impetu	
morsuque nihil umquam saeuiat, oculōs eius uidisse mortiferum. contra
eosdem sunt īnsulae Gorgades, domus ut aiunt aliquandō Gorgonum.	
ipsae terrae promunturiō cui Hesperu cerās nomen est finiuntur.	

inde incipit frōns illa quae in occidentem uergēns mari Atlantico
adluitur. prima eius Aethiopes tenent, media nulli; nam aut exusta	
sunt aut harenis obducta aut īnfesta serpentibus. exustis īnsulae adpositae sunt quās Hesperidās tenuisse memoratur. in harenis mōns est
Atlas, de sē cōnsurgēns, uerum incisis undique rupibus praeceps, inuius,	
et quō magis surgit exilior, qui quod altius quam cōnspici potest usque	
in nubila erigitur, caelum et sidera non tangere modo uertice sed sustinere quoque dictus est. contra Fortunatae īnsulae abundant sua sponte
genitis, et subinde aliis super alia innascentibus nihil sollicitōs alunt,	
beatius quam aliae urbes excultae. una singulari duorum fontium ingenio	
maxime īnsignis: alterum qui gustauere risu soluuntur in mortem; ita	
adfectis remedium est ex alterō bibere. ab eō tractu quem ferae īnfestant proximi sunt Himantopodes īnflexi lentis cruribus, quōs serpere	
potius quam ingredi referunt, dein Pharusii, aliquandō tendente ad	
Hesperidās Hercule dites, nunc inculti, et nisi quod pecore aluntur	
admodum inopes. hinc iam laetiores agri amoenique saltus citrō terebinthō ebore abundant. Nigritarum Gaetulorumque passim uagantium	
ne litora quidem īnfecunda sunt, purpura et murice efficacissimis ad	
tinguendum, et ubique quod tinxere clarissimum. reliqua est ora Mauretaniae exterior, et in finem sui fastigantis sē Africae nouissimus angulus,	
isdem opibus sed minus diues. ceterum solō etiam ditior et adeō est	
fertilis, ut frugum genera non cum serantur modo benignissime procreet,	
sed quaedam profundat etiam non sata. hic Antaeus regnasse dicitur
et signum quoque fabulae clarum prorsus ostenditur collis modicus	
resupini hominis imagine iacentis, illius ut incolae ferunt tumulus: unde	
ubi aliqua pars eruta est solent imbres spargi, et donec effossa repleantur	
eueniunt. hominum pars siluās frequentant, minus quam quōs modo
diximus uagi, pars in urbibus agunt, quarum ut inter paruās opulentissimae habentur procul a mari Gilda, uolubilis, Banasa, propius autem	
Sala et Lixōs flumini Lixō proxima. ultra est colonia et fluuius Gna et	
unde initium fecimus Ampelusia in Nostrum iam fretum uergēns promunturium, operis huius atque Atlantici litoris terminus.