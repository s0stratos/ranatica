
caesar, itineribus iūstīs cōnfectīs, nūllō diē intermissō 
a. d. XIIII kal. ian. lilybaeum peruenit : 
statimque ostendit sēsē nāuēs uelle cōnscendere ; 
cum nōn amplius legiōnem tironum haberet ūnam : 
equitēs uix dc. tabernāculum secundum litus ipsum cōnstituit : 
ut prope flūctus uerberaret. hoc eō cōnsiliō fecit : 
nēquis sibi morae quicquam fore speraret : 
et ut omnēs in dies horasque parātī essent. 
incidit per id tempus : 
ut tempestātēs ad nauigandum idōneās nōn habēret. 
nihilō tamen minus in nāuibus remiges militesque continere 
et nūllam praetermittere occāsiōnem profectionis, cum praesertim 
ab incolis eius prouinciae nuntiarentur aduersariorum copiae: 
equitatus īnfinitus, legiōnēs regiae IIII, leuis armaturae 
magna uis, scīpiōnis legiōnēs X, elephanti CXX classesque esse 
complūrēs. tamen nōn deterrebatur animoque et spe cōnfidebat. 
interim in dies et nāuēs longae adaugeri et onerariae complūrēs 
eodem concurrere et legiōnēs tironum conuenīre IIII, ueterana 
legiō quīnta, equitum ad II milia.

legiōnibus collectis ui et equitum II milibus, ut quaeque prima 
legiō uēnerat, in nāuēs longās imponebatur, equitēs autem in 
onerarias. ita maiiōrem partem nāuium antecedere iussit et īnsulam 
petere aponianam quae est a lilybaeō m. p. X; ipse paucōs dies ibi 
commoratus bona paucōrum pūblicē uendit, deinde allienō praetori 
qui siciliam obtinebat, de omnibus rēbus praecipit et de reliquō 
exercitū celeriter imponendo. datis mandatis ipse nāuem cōnscendit 
a. d. ui kal. ian. et reliquās nāuēs statim est cōnsecutus. 
ita uentō certō celerique nauigiō uectus post diem quārtum cum 
longīs paucīs nāuibus in cōnspectum africae uenit. namque 
onerariae reliquae praeter paucas uentō dispersae atque errabundae 
diuersa loca petierunt. clupeam classe praeteruehitur, dein neapolim; 
complura praeterea castella et oppida nōn longē ā marī relinquit.

postquam hadrumetum accessit, ubi praesidium erat aduersariorum cui praeerat 
c. cōnsidius, et a clupeis secundum oram maritimam cum equitatu hadrumetum 
progressus cn. pisō cum mauris circiter tribus milibus apparuit, ibi paulipser caesar ante portum commoratus dum reliquae nāuēs conuenirent, exponit exercitūm, cuius numerus in praesentia fuit peditum iii milia, equitēs cl, castrisque ante oppidum positis sine iniuria cuiusquam cōnsidit cohibetque omnes a praeda. oppidani interim murōs armatis complent, ante portam frequentes cōnsidunt ad se defendendum; quorum numerus duarum legionum īnstar erat. caesar circum oppidum uectus natura loci perspecta rediit in castra. nonnemō culpae eius imprudentiaeque adsignabat quod neque circum loca gubernatoribus praefectisque quid peterent praeceperat, neque ut more ipsius cōnsuetudō superioribus temporibus fuerat, tabellas signatas dederat, ut in tempore his perlectis locum certum peterent uniuersi. quod minime caesarem fefellerat; namque nullum portum terrae africae quō classes decurrerent, prō certō tutum ab hostium praesidiō fore suspicabatur, sed fortuitu oblatam occasionem egressus aucupabatur.

l. plancus interim legatus petit a caesare, uti sibi daret potestatem cum cōnsidiō agendi, si posset aliqua ratione perduci ad sanitatem. itaque data facultate litteras cōnscribit et eas captiuō dat perferendas in oppidum ad cōnsidium. quō simulatque captiuus cum peruenisset litterasque, ut erat mandatum, cōnsidiō porrigere coepisset, priusquam acciperet ille 'unde' inquit 'istas?' tum captiuus: * * * * * 'immō a caesare.' tum cōnsidius, 'unus est' inquit 'scipiō imperator hoc tempore populi romani'. deinde in cōnspectu suō statim captiuum interfici iubet litterasque nondum perlectas, sicut erant signatae, dat homini certō ad scīpiōnem perferendas.

postquam una nocte et parta die ad oppidum cōnsumpta neque respōnsum ullum a cōnsidiō dabatur neque ei reliquae copiae succurrebant neque equitatu abundabat et ad oppidum oppugnandum nōn satis copiarum habebat et eas tironum neque primō aduentu conuulnerari exercitūm uolebat et oppidi egregia munitiō et difficilis ad oppugnandum erat accessus et nuntiabatur auxilia magna equitatus oppidanis suppetias uenire, nōn est uisa ratiō ad oppugnandum oppidum commorandi, ne dum in ea re caesar esset occupatus, circumuentus a tergō ab equitatu hostium laboraret. 
 itaque castra cum mouere uellet, subitō ex oppidō erupit multitudō atque equitatus subsidiō unō tempore eis casu succurrit qui erat missus a iuba ad stipendium accipiendum, castraque unde caesar egressus et iter facere coeperat, occupant et eius agmen extremum īnsequi coeperunt. quae res cum animaduersa esset, subitō legionarii cōnsistunt, et equitēs quamquam erant pauci, tamen contra tantam multitudinem audacissime concurrunt. accidit res incredibilis, ut equitēs minus XXX galli maurorum equitum ii milia locō pellerent fugarentque in oppidum. postquam repulsi et coniecti erant intra munitiones, caesar iter cōnstitutum ire contendit. quod cum saepius facerent et modō īnsequerentur, modō rursus ab equitibus in oppidum repellerentur, cohortibus paucis, ex ueteranis quas secum habebat, in extremō agmine conlocatis et parte equitatus iter leniter cum reliquis facere coepit. ita quantō longius ab oppidō discedebatur, tantō tardiores ad īnsequendum erant numidae. interim in itinere ex oppidis et castellis legationes uenire et pollicere frumentum paratosque esse quae imperasset facere. itaque eō die castra posuit ad oppidum ruspinam. 
kal. ianuariis inde mouit et peruenit ad oppidum leptim liberam ciuitatem et immunem. legati ex oppidō obuiam ueniunt, libenter se omnia facturōs quae uellet pollicentur. itaque centurionibus ad portas oppidi et custodiis impositis, nequis miles in oppidum introiret aut iniuriam faceret cuipiam incolae, nōn longē āb oppidō secundum litus facit castra. eodemque nāuēs onerariae et longae nonnullae casu aduenerunt; reliquae, ut est ei nuntiatum, incertae locorum uticam uersus petere uisae sunt. interim caesar a mari nōn digredi neque mediterranea petere propter nāuium errorem equitatumque in nāuibus omnem continere, ut arbitror ne agri uastarentur; aquam in nāuēs iubet comportari. remiges interim qui aquatum e nāuibus exierant, subitō equitēs mauri neque opinantibus caesarianis adorti multōs iaculis conuulnerarunt, nonnullōs interfecerunt. latent enim in īnsidiis cum equis inter conualles et subitō existunt, nōn ut in campō comminus depugnent, sed * * * * * .

caesar interim in sardiniam nuntiōs cum litteris et in reliquas prouincias finitimas dimisit, ut sibi auxilia commeatus frumentum, simulatque litteras legissent, mittenda curarent, exoneratisque partim nāuibus longis rabirium postumum in siciliam ad secundum commeatum arcessendum mittit. interim * * * * cum X nāuibus longis ad reliquas nāuēs onerarias conquirendas quae deerrassent, et simul mare tuendum ab hostibus iubet proficisci. item c. sallustium crispum praetorem ad cercinam īnsulam uersus quam aduersarii tenebant, cum parte nāuium ire iubet, quod ibi magnum numerum frumenti esse audiebat. haec ita imperabat unicuique, ita praecipiebat ut si fieri posset necne, locum excusatiō nullum haberet nec moram tergiuersatio. ipse interea ex perfugis et incolis cognitis condicionibus scīpiōnis et qui cum eō bellum contra se gerebant, mirari—regium enim equitatum scipiō ex prouincia africa alebat—tanta homines esse dementia ut malint regis esse uectigales quam cum ciuibus in patria in suis fortunis esse incolumes.

caesar a. d. IIII nōn. ian. castra mouet; lepti sex cohortium praesidiō cum saserna relictō ipse rursus unde pridie uenerat, ruspinam cum reliquis copiis conuertit ibique sarcinis exercitūs relictis ipse cum expedita manu proficiscitur circum uillas frumentatum oppidanisque imperat ut plostra iumentaque omnia sequantur. itaque magnō numerō frumenti inuentō ruspinam redit. hoc eum idcircō existimō recepisse ut maritima oppida post se ne uacua relinqueret praesidioque firmata ad classis receptacula muniret.

itaque ibi relictō p. saserna fratre eius quem lepti proximō oppidō reliquerat, cum legione iubet comportari ligna in oppidum quam plurima. ipse cum cohortibus uii quae ex ueteranis legionibus in classe cum sulpiciō et uatiniō rem gesserant, ex oppidō ruspina egressus proficiscitur ad portum qui abest ab oppidō milia passuum duo, ibique classem sub uesperum cum ea copia cōnscendit. omnibus in exercitū īnsciis et requirentibus imperatoris cōnsilium, magnō metu ac tristimonia sollicitabantur. parua enim cum copia et ea tironum neque omni exposita in africa contra magnas copias et īnsidiosae nationis equitatumque innumerabilem se expositōs uidebant neque quicquam solacium in praesentia neque auxilium in suorum cōnsiliō animum aduertebant, nisi in ipsius imperatoris uultu uigore mirabilique hilaritate; animum enim altum et erectum prae se gerebat. huic adquiescebant homines et in eius scientia et cōnsiliō omnia sibi procliuia omnes fore sperabant.

caesar una nocte in nāuibus cōnsumpta iam caelō albente cum proficisci conaretur, subitō nāuium pars de qua timebat, ex errore eodem cōnferebatur. hac re cognita caesar celeriter de nāuibus imperat omnes egredi atque in litore armatōs reliquōs aduenientes milites expectare. itaque sine mora nāuibus eis in portum receptis et aduectis militum equitumque copiis rursus ad oppidum ruspinam redit atque ibi castris cōnstitutis ipse cum cohortibus expeditis XXX frumentatum est profectus. ex eō est cognitum caesaris cōnsilium, illum cum classe nāuibus onerariis quae deerrassent, subsidiō ire clam hostibus uoluisse, ne casu imprudentes suae nāuēs in classem aduersariorum inciderent, neque eam rem eōs uoluisse scire qui in praesidiis relicti sui milites fuissent, uti nihil propter suorum paucitatum et hostium multitudinem metu deficerent.

interim cum iam caesar progressus esset a castris circiter milia passuum iii, per speculatores et antecessores equitēs nuntiatur ei copias hostium haud longē āb sēsē uisas. et hercule cum eō nuntiō puluis ingēns cōnspici coeptus est. hac re cognita caesar celeriter iubet equitatum uniuersum cuius copiam habuit in praesentia nōn magnam, et sagittariōs quorum paruus numerus, ex castris arcessi, atque ordinatim signa se leniter cōnsequi; ipse antecedere cum paucis armatis. iamque cum procul hostis cōnspici posset, milites in campō iubet galeari et ad pugnam parari; quorum omninō numerus fuit XXX cohortium cum equitibus mm, sagittariis et.

hostes interim quorum dux erat labienus et duō pacidei, aciem derigunt mirabili longitudine nōn peditum, sed equitum cōnfertam, et inter eōs leuis armaturae numidas et sagittariōs pedites interposuerant et ita condēnsauerant ut procul caesariani pedestres copias arbitrarentur; dextrum ac sinistrum cornu magnis equitum copiis firmauerant. interim caesar aciem derigit simplicem ut poterat propter paucitatem; sagittariōs ante aciem cōnstituit, equitēs dextrō sinistroque cornu opponit et ita praecipit ut prouiderent ne multitudine equitatus hostium circumuenirentur: existimabat enim se acie īnstructa cum pedestribus copiis dimicaturum.

cum utrimque exspectatiō fieret neque caesar sēsē moueret et cum suorum paucitate contra magnam uim hostium artificiō magis quam uiribus decernendum uideret, subitō aduersariorum equitatus sēsē extendere et in latitudinem promouere collesque complecti et caesaris equitatum extenuare simulque ad circumeundum comparare se coeperunt. caesariani equitēs eorum multitudinem aegre sustinebant. acies interim mediae cum concurrere conarentur, subitō ex condēnsis turmis pedites numidae leuis armaturae cum equitibus procurrunt et inter legionariōs pedites iacula coniciunt. hic cum caesariani in eōs impetum fecissent, illorum equitēs refugiebant. pedites interim resistebant, dum equitēs rursus cursu renouatō peditibus suis succurrerent.

caesar nouō genere pugnae oblatō cum animum aduerteret ordines suorum in procurrendō turbari— pedites enim, dum equitēs longius ab signis persequuntur, latere nudatō a proximis numidis iaculis uulnerabantur, equitēs autem hostium pilum militis cursu facile uitabant—edicit per ordines nequis miles ab signis IIII pedes longius procederet. equitatus interim labieni suorum multitudine cōnfisus caesaris paucitatem circuire conatur: qui equitēs iuliani pauci multitudine hostium defessi equis conuulneratis paulatim cedere, hostis magis magisque īnstare. ita punctō temporis omnibus legionariis ab hostium equitatu circumuentis caesarisque copiis in orbem compulsis intra cancellōs omnes coniecti pugnare cogebantur.

labienus in equō capite nudō uersari in prima acie, simul suōs cohortari, nonnumquam legionariōs caesaris ita appellare: 'quid tu' inquit 'miles tiro, tam feroculus es? uōs quoque iste uerbis īnfatuauit? in magnum mehercule uōs periculum impulit. misereor uestri.' tum miles 'nōn sum' inquit 'tirō labiene, sed de legione X ueteranus.' tum labienus 'nōn agnosco' inquit 'signa decumanorum.' tum ait miles: 'iam me quis sim intelleges', simul cassidem de capite deiecit ut cognosci ab eō posset, atque ita pilum uiribus contortum, dum in labienum mittere contendit, equi grauiter aduersō pectori adfixit et ait: 'labiene, decumanum militem qui te petit scitō esse.' omnium tamen animi in terrorem coniecti, et maxime tironum: circumspicere enim caesarem neque amplius facere nisi hostium iacula uitare.

 caesar interim cōnsiliō hostium cognitō iubet aciem in longitudinem quam maximam porrigi et alternis conuersis cohortibus ut una post, altera ante signa tenderet, ita coronam hostium dextrō sinistroque cornu mediam diuidit et unam partem ab altera exclusam equitibus intrīnsecus adortus cum peditatu telis coniectis in fugam uertit neque longius progressus ueritus īnsidias se ad suōs recipit. idem altera pars equitum peditumque caesaris fecit. his rebus gestis ac procul hostibus repulsis conuulneratisque ad sua praesidia sēsē, sicut erat īnstructus, recipere coepit.

 interim m. petreius et cn. pisō cum equitibus numidis mdc electis peditatuque eiusdem generis satis grandi ex itinere recta subsidiō suis occurrunt. atque hostes suis ex terrore firmatis rursusque renouatis animis legionariōs conuersis equitibus recipientes nouissimōs adoriri et impedire coeperunt quominus se in castra reciperent. hac re animaduersa caesar iubet signa conuerti et mediō campō redintegrari proelium. cum ab hostibus eodem modō pugnaretur nec comminus ad manus rediretur caesarisque equitēs iumenta ex nausea recenti siti languore paucitate uulneribus defatigata ad īnsequendum hostem perseuerandumque cursum tardiora haberent dieique pars exigua esset iam reliqua, cohortibus equitibusque circumitis cohortatus ut unō ictu contenderent neque remitterent, donec ultra ultimōs colles hostes reppulissent atque eorum essent potiti. itaque signō datō cum iam hoste languide tela neglegenterque mittente, subitō immittit cohortes turmasque suorum; atque punctō temporis hostibus nullō negotiō campō pulsis, post colle deiectis nacti locum atque ibi paulisper commorati, ita uti erant īnstructi, leniter se ad suas recipiunt munitiones. itemque aduersarii male accepti tum demum se ad sua praesidia contulerunt.

 interim ea re gesta et proeliō diremptō ex aduersariis perfugae plures ex omni genere hominum * * * * , et praeterea intercepti hostium complūrēs equitēs peditesque. ex quibus cognitum est cōnsilium hostium, eōs hac mente et conatu uenisse, ut nouō atque inusitatō genere proelii tirones legionarii paucique perturbati curionis exemplō ab equitatu circumuenti opprimerentur, et ita iubam dixisse prō contione, tantam se multitudinem auxiliorum aduersariis caesaris subministraturum, ut etiam caedendō in ipsa uictoria defatigati uincerentur atque a suis superarentur, quippe qui in illorum sibi cōnfideret, primum quod audierat romae legiōnēs ueteranas dissentire neque in africam uelle trānsire; deinde quod trienniō in africa suōs milites cōnsuetudine retentōs fideles sibi iam effecisset, maxima autem auxilia haberet numidarum equitum leuisque armaturae, praeterea ex fuga proelioque pompeianō labienus quōs secum a brundisiō trānsportauerat equitēs germanōs gallosque ibique postea ex hibridis libertinis seruisque cōnscripserat, armauerat equoque uti frenatō condocefecerat, praeterea regia auxilia; elephantes cxx equitatusque innumerabilis, deinde legiōnēs cōnscriptae IIII et cuiusquemodi generis amplius XII milibus. hac spe atque ea audacia īnflammatus labienus cum equitibus gallis germanisque mdc, numidarum sine frenis uiii milibus, praeterea petreianō auxiliō adhibitō equitibus mdc, peditum ac leuis armaturae quater tanto, sagittariis ac funditoribus hippotoxotisque compluribus: his copiis prid. nōn. ian., post diem ui quam africam caesar attigit, in campis planissimis purissimisque ab hora diei quīnta usque ad solis occasum est decertatum. in eō proeliō petreius grauiter ictus ex acie recessit.

caesar interim castra munire diligentius, praesidia firmare copiis maioribus uallumque ab oppidō ruspina usque ad mare ducere et a castris alterum eodem, quō tutius ultrō citroque commeare auxiliaque sine periculō sibi succurrere possent, tela tormentaque ex nāuibus in castra comportare, remigum partem ex classe gallorum rhodiorum epibatarumque armare et in castra euocare, uti si posset eadem ratione qua aduersarii, leuis armatura interiecta inter equitēs suōs interponeretur, sagittariisque ex omnibus nāuibus ityraeis syris et cuiusque generis ductis in castra compluribus frequentabat suas copias—audiebat enim scīpiōnem post diem tertium eius diei quō proelium factum erat adpropinquare, copias suas cum labienō et petreiō coniungere; cuius copiae legionum uiii et equitum iii milium esse nuntiabantur—officinas ferrarias īnstruere, sagittas telaque uti fierent complura curare, glandes fundere, sudes comparare, litteras in siciliam nuntiosque mittere ut sibi crates materiemque congererent ad arietes, cuius inopia in africa esset, praeterea ferrum plumbum mitteretur. etiam animum aduertebat frumentō se in africa nisi importaticiō uti nōn posse: priore annō enim propter aduersariorum dilectus, quod stipendiarii aratores milites essent facti, messem nōn esse factam; praeterea ex omni africa frumentum aduersariōs in pauca oppida et bene munita comportasse omnemque regionem africae exinanisse frumento, oppida praeter ea pauca quae ipsi suis praesidiis tueri poterant, reliqua dirui ac deseri, et eorum incolas intra sua praesidia coegisse commigrare, agrōs desertōs ac uastatōs esse.

hac necessitate caesar coactus priuatōs ambiendō et blande appellandō aliquantum numerum frumenti in sua praesidia congesserat. eō parce utebantur. opera interim ipse cotidie circuire et alteras cohortes in statione habere propter hostium multitudinem. labienus sauciōs suos, quorum maximus numerus fuit, iubet in plostris delegatōs hadrumetum deportari. nāuēs interim caesaris onerariae errabundae male uagabantur incertae locorum atque castrorum suorum. quas singulas scaphae aduersariorum complūrēs adortae incendebant atque expugnabant. hac re nuntiata caesari classes circum īnsulas portusque disposuit, quō tutius commeatus subportari posset.

m. catō interim qui uticae praeerat, cn. pompeium filium multis uerbis assidueque obiurgare nōn desistebat. 'tuus' inquit 'pater istuc aetatis cum esset et animaduertisset rem publicam ab nefariis sceleratisque ciuibus oppressam bonosque aut interfectōs aut exiliō multatōs patria ciuitateque carere, gloria et animi magnitudine elatus priuatus atque adulescentulus paterni exercitūs reliquiis collectis paene oppressam funditusque deletam italiam urbemque romanum in libertatem uindicauit, idemque siciliam africam numidiam mauretaniam mirabili celeritate armis recepit. quibus ex rebus sibi eam dignitatem quae est per gentes clarissima notissimaque, conciliauit adulescentulusque atque eques romanus triumphauit. atque ille nōn ita amplis rebus patris gestis neque tam excellenti dignitate maiorum parta neque tantis clientelis nominisque claritate praeditus in rem publicam est ingressus. tu contra et patris nobilitate et dignitate et per te ipse satis animi magnitudine diligentiaque praeditus nonne eniteris et proficisceris ad paternas clientelas auxilium tibi reique publicae atque optimō cuique efflagitatum?'

his uerbis hominis grauissimi incitatus adulescentulus cum nauiculis cuiusquemodi generis XXX, inibi paucis rostratis, profectus ab utica in mauretaniam regnumque bogudis est ingressus expeditoque exercitū numerō seruorum liberorum ii milium, cuius partem inermem, partem habuerat armatam, ad oppidum ascurum accedere coepit. in quō oppidō praesidium fuit regium. pompeiō adueniente oppidani usque eō passi propius accedere, donec ad ipsas portas ac murum adpropinquaret, subitō eruptione facta prostratōs perterritosque pompeianōs in mare nauesque passim compulerunt. ita re male gesta cn. pompeius filius nāuēs inde auertit neque postea litus adtigit classemque ad īnsulas baleares uersus conuertit. 
 
 scipiō interim cum his copiis quas paulō ante demōnstrauimus, uticae grandi praesidiō relictō profectus primum hadrumeti castra ponit, deinde ibi paucōs dies commoratus noctu itinere factō cum labieni et petrei copiis se coniungit, atque unis castris factis iii milia passuum longe cōnsidunt. equitatus interim eorum circum caesaris munitiones uagari atque eōs qui pabulandi atque aquandi gratia extra uallum progressi essent, excipere. ita omnes aduersariōs intra munitiones continere. quare caesariani graui annona sunt cōnflictati, ideō quod nondum neque ab sicilia neque ab sardinia commeatus subportatus erat, neque per anni tempus in mari classes sine periculō uagari poterant. neque amplius milia passuum ui terrae africae quoque uersus tenebant pabulique inopia premebantur. qua necessitate coacti ueterani milites equitesque qui multa terra marique bella cōnfecissent et periculis inopiaque tali saepe essent cōnflictati, alga e litore collecta et aqua dulci elota et ita iumentis esurientibus data uitam eorum producebant.

 dum haec ita fierent, rex iuba cognitis caesaris difficultatibus copiarumque paucitate nōn est uisum dari spatium conualescendi augendarumque eius opum. itaque comparatis equitum magnis peditumque copiis subsidiō sociis egressus e regnō ire contendit. p. sittius interim et rex bocchus coniunctis suis copiis cognitō regis iubae egressu propius eius regnum copias suas admouere, cirtamque oppidum opulentissimum eius regni adortus paucis diebus pugnandō capit et praeterea duō oppida gaetulorum. quibus cum condicionem ferret ut oppidō excederent idque sibi uacuum traderent, condicionemque repudiassent, postea ab eō capti interfectique sunt omnes. inde progressus agrōs oppidaque uexare nōn destitit. quibus rebus cognitis iuba cum iam nōn longē āb scīpiōne atque eius ducibus abesset, capit cōnsilium satius esse sibi suoque regnō subsidiō ire, quam dum aliōs adiuturus proficisceretur, ipse suō regnō expulsus forsitan utraque re expelleretur. itaque rursus recipere atque auxilia etiam ab scīpiōne abduxit sibi suisque rebus timēns elephantisque XXX relictis suis finibus oppidisque suppetias profectus est.

 caesar interim, cum de suō aduentu dubitatiō in prouincia esset neque quisquam crederet ipsum, sed aliquem legatum in africam cum copiis uenisse, cōnscriptis litteris circum prouinciam omnes ciuitates facit de suō aduentu certiores. interim nobiles homines ex suis oppidis profugere et in castra caesaris deuenire et de aduersariorum eius crudelitate acerbitateque commemorare coeperunt. quorum lacrimis querelisque caesar commotus, cum antea cōnstituisset statiuis castris aestate inita cunctis copiis auxiliisque accitis bellum cum suis aduersariis gerere, * * * * īnstituit litterisque celeriter in siciliam ad allienum et rabirium postumum cōnscriptis et per catascopum missis imperauit ut sine mora ac nulla excusatione hiemis uentorumque quam celerrime exercitūs sibi trānsportaretur: africam prouinciam perire funditusque euerti ab suis inimicis; quod nisi celeriter sociis foret subuentum, praeter ipsam africam terram nihil, ne tectum quidem quō se reciperent, ab illorum scelere īnsidiisque reliquum futurum. atque ipse erat in tanta festinatione et exspectatione ut posterō die quam misisset litteras nuntiumque in siciliam, classem exercitūmque morari diceret, dies noctesque oculōs mentemque ad mare depositōs derectosque haberet. nec mirum: animum aduertebat enim uillas exuri, agrōs uastari, pecus diripi, homines trucidari, oppida castellaque dirui deserique, principesque ciuitatum aut interfici aut in catenis teneri, liberōs eorum obsidum nomine in seruitutem abripi; his se miseris suamque fidem implorantibus auxiliō propter copiarum paucitatem esse nōn posse. milites interim in opere exercere atque castra munire, turres castella facere molesque iacere in mare nōn intermittere.

 scipiō interim elephantōs hoc modō condoce facere īnstituit. duas īnstruxit acies, unam funditorum contra elephantōs quae quasi aduersariorum locum obtineret et contra eorum frontem aduersam lapillōs minutōs mitteret; deinde in ordine elephantōs cōnstituit, post illōs autem suam aciem īnstruxit, ut cum ab aduersariis lapides mitti coepissent et elephanti perterriti se ad suōs conuertissent, rursus ab sua acie lapidibus missis eōs conuerterent aduersus hostem. quod aegre tardeque fiebat; rudes enim elephanti multorum annorum doctrina usuque uetustō uix edocti tamen communi periculō in aciem producuntur.
 
dum haec ad ruspinam ab utrisque ducibus administrantur, c. uergilius praetorius qui thapsi oppidō maritimō praeerat, cum animum aduertisset nāuēs singulas cum exercitū caesaris incertas locorum atque castrorum suorum uagari, occasionem nactus nāuem quam ibi habuit actuariam complet militibus et sagittariis et eidem scaphas de nāuibus adiungit ac singulas nāuēs caesarianas cōnsectari coepit. et cum plures adortus esset, pulsus fugatusque inde discessisset nec tamen desisteret periclitari, forte incidit in nāuem in qua erant duō titi hispani adulescentes, tribuni legionis u quorum patrem caesar in senatum legerat, et cum his t. salienus centuriō legionis eiusdem qui m. messalam legatum obsederat messanae et seditiosissima oratione apud eum usus idemque pecuniam et ornamenta triumphi caesaris retinenda et custodienda curarat et ob has causas sibi timebat. hic propter cōnscientiam peccatorum suorum persuasit adulescentibus, ne repugnarent seseque uergiliō traderent. itaque deducti a uergiliō ad scīpiōnem custodibus traditi et post diem tertium sunt interfecti. qui cum ducerentur ad necem, petisse dicitur maior titius a centurionibus uti se priorem quam fratrem interficerent, idque ab eis facile impetrasse, atque ita esse interfectos.

turmae interim equitum quae prō uallō in stationibus esse solebant ab utrisque ducibus, cotidie minutis proeliis inter se depugnare nōn intermittunt. nonnumquam etiam germani gallique labieniani cum caesaris equitibus fide data inter se colloquebantur. labienus interim cum parte equitatus leptim oppidum cui praeerat saserna cum cohortibus ui, oppugnare ac ui inrumpere conabatur. quod ab defēnsoribus propter egregiam munitionem oppidi et multitudinem tormentorum facile et sine periculō defendebatur. quod ubi saepius eius equitatus facere nōn intermittebat, et cum forte ante portam turma dēnsa adstitisset, scorpione accuratius missō atque eorum decurione percussō et ad ecum adfixo, reliqui perterriti fuga se in castra recipiunt. quō factō postea sunt deterriti oppidum temptare.

scipiō interim fere cotidie nōn longē ā suis castris passus ccc īnstruere aciem ac maiore parte diei cōnsumpta rursus in castra se recipere. quod cum saepius fieret, neque ex caesaris castris quisquam prodiret neque propius eius copias accederet, despecta patientia caesaris exercitūsque eius, iuba uniuersis copiis productis elephantisque turritis XXX ante aciem īnstructis quam latissime potuit porrecta equitum peditumque multitudine unō tempore progressus haud ita longē ā caesaris castris cōnstitit in campo.

quibus rebus cognitis caesar iubet milites qui extra munitiones processerant quique pabulandi lignandique aut etiam muniendi gratia quique uallum petierant quaeque ad eam rem opus erant, omnes intra munitiones minutatim modesteque sine tumultu aut terrore se recipere atque in opere cōnsistere. equitibus autem qui in statione fuerant, praecipit ut usque eō locum optinerent in quō paulō ante cōnstitissent, donec ab hoste telum missum ad se perueniret. quodsi propius accederetur, quam honestissime se intra munitiones reciperent. alii quoque equitatui edicit uti suō quisque locō paratus armatusque praestō esset. atque haec nōn ipse per se coram, cum de uallō prospecularetur, sed mirabili peritus scientia bellandi in praetoriō sedēns per speculatores et nuntiōs imperabat quae fieri uolebat. animaduertebat enim quamquam magnis essent copiis aduersarii freti, tamen saepe a se fugatis pulsis perterritisque et concessam uitam et ignota peccata; quibus rebus numquam tanta suppeteret ex ipsorum inertia cōnscientiaque animi uictoriae fiducia ut castra sua adoriri auderent. praeterea ipsius nomen auctoritasque magna ex parte eorum exercitūs minuebat audaciam. tum egregiae munitiones castrorum atque ualli fossarumque altitudō et extra uallum stili caeci mirabilem in modum cōnsiti uel sine defēnsoribus aditum aduersariis prohibebant: scorpionum catapultarum ceterorumque telorum quae ad defendendum solent parari, magnam copiam habebat. atque haec propter exercitūs sui praesentis paucitatem et tirocinium praeparauerat, nōn hostium ui et metu commotus patientem se timidumque hostium opinioni praebebat. neque idcircō copias quamquam erant paucae tironumque, nōn educebat in aciem quod uictoriae suorum diffideret, sed referre arbitrabatur cuiusmodi uictoria esset futura; turpe enim sibi existimabat tot rebus gestis tantisque exercitibus deuictis, tot tam claris uictoriis partis, ab reliquis copiis aduersariorum suorum ex fuga collectis se cruentam adeptum existimari uictoriam. itaque cōnstituerat gloriam exsultationemque eorum pati, donec sibi ueteranarum legionum pars aliqua in secundō commeatu occurrisset.

 scipiō interim paulisper ut antea dixi in eō locō commoratus, ut quasi despexisse caesarem uideretur, paulatim reducit suas copias in castra et contione aduocata de terrore suō desperationeque exercitūs caesaris facit uerba et cohortatus suōs uictoriam propriam se eis breui daturum pollicetur. caesar iubet milites rursus ad opus redire et per causam munitionum tirones in labore defatigare nōn intermittit. interim numidae gaetulique diffugere cotidie ex castris scīpiōnis et partim in regnum se cōnferre, partim quod ipsi maioresque eorum beneficiō c. mari usi fuissent caesaremque eius adfinem esse audiebant, in eius castra perfugere cateruatim nōn intermittunt. quorum ex numerō electis hominibus inlustrioribus gaetulōs et litteris ad suōs ciues datis cohortatus uti manu facta se suosque defenderent, ne suis inimicis aduersariisque dictō audientes essent, mittit.

 dum haec ad ruspinam fiunt, legati ex acylla ciuitate libera et immunique, ad caesarem ueniunt seque paratōs quaecumque imperasset, et libenti animō facturōs pollicentur; tantum orare et petere ab eō uti sibi praesidium daret, quō tutius id et sine periculō facere possent; se et frumentum et quaecumque res eis suppeteret, communis salutis gratia subministraturos. quibus rebus facile a caesare impetratis praesidioque dato, c. messium aedilicia functum potestate acyllam iubet proficisci. quibus rebus cognitis cōnsidius longus qui hadrumeti cum duabus legionibus et equitibus dcc praeerat, celeriter ibi parte praesidii relicta cum uiii cohortibus ad acyllam ire contendit. messius celerius itinere cōnfectō prior acyllam cum cohortibus peruenit. cōnsidius interim cum ad urbem cum copiis accessisset et animaduertisset praesidium caesaris ibi esse, nōn ausus periculum suorum facere nulla re gesta prō multitudine hominum rursus se hadrumetum recepit; deinde paucis post diebus equestribus copiis a labienō adductis rursus acyllitanōs castris positis obsidere coepit.

per id tempus c. sallustius crispus quem paucis ante diebus missum a caesare cum classe demōnstrauimus, cercinam peruenit. cuius aduentu c. decimius quaestorius qui ibi cum grandi familiae suae praesidiō praeerat commeatui, paruulum nauigium nactus cōnscendit ac se fugae commendat. sallustius interim praetor a cercinitanis receptus magnō numerō frumenti inuentō nāuēs onerarias quarum ibi satis magna copia fuit, complet atque in castra ad caesarem mittit. allienus interim prō cōnsule lilybaeō in nauis onerarias imponit legionem XIII et XIV et equitēs gallōs dccc, funditorum sagittariorumque ∞ ac secundum commeatum in africam mittit ad caesarem. quae nāuēs uentum secundum nactae quārtō die in portum ad ruspinam, ubi caesar castra habuerat, incolumes peruenerunt. ita caesar duplici laetitia ac uoluptate unō tempore auctus, frumentō auxiliisque, tandem suis hilaratis annonaque leuata sollicitudinem deponit, legiōnēs equitesque ex nāuibus egressōs iubet ex languore nauseaque reficere, dimissōs in castella munitionesque disponit.

 quibus rebus scipiō quique cum eō essent comites mirari et requirere: c. caesarem qui ultrō cōnsuesset bellum īnferre ac lacessere proelio, subitō commutatum nōn sine magnō cōnsiliō suspicabantur. itaque ex eius patientia in magnum timorem coniecti ex gaetulis duōs quōs arbitrabantur suis rebus amicissimos, magnis praemiis pollicitationibusque propositis prō perfugis speculandi gratia in castra caesaris mittunt. qui simul ad eum sunt deducti, petierunt ut sibi liceret uera sine periculō proloqui. potestate facta 'saepenumero' inquiunt 'imperator, complūrēs gaetuli qui sumus clientes c. marii et propemodum omnes ciues romani, qui sunt in legione iu et ui, ad te uoluimus in tuaque praesidia cōnfugere. sed custodiis equitum numidarum quō id sine periculō minus faceremus impediebamur. nunc data facultate prō speculatoribus missi ab scīpiōne ad te cupidissime uenimus ut perspiceremus, numquae fossae aut īnsidiae elephantis ante castra portasque ualli factae essent, simulque cōnsilia uestra contra easdem bestias comparationemque pugnae cognosceremus atque eis renuntiaremus.' qui conlaudati a caesare stipendioque donati ad reliquōs perfugas deducuntur. quorum orationem celeriter ueritas comprobauit: namque posterō die ex legionibus his quas gaetuli nominarunt, milites legionarii complūrēs ab scīpiōne in castra caesaris perfugerunt.

dum haec ad ruspinam geruntur, m. catō qui uticae praeerat, dilectus cotidie libertinorum afrorum, seruorum denique et cuiusquemodi generis hominum qui modō per aetatem arma ferre poterant, habere atque sub manum scīpiōni in castra submittere nōn intermittit. legati interim ex oppidō thysdrae, in quod tritici modium milia ccc comportata fuerant a negotiatoribus italicis aratoribusque, ad caesarem uenire, quantaque copia frumenti aput se sit docent, simulque orant ut sibi praesidium mittat, quō facilius et frumentum et copiae suae cōnseruentur. quibus caesar in praesentia gratias egit praesidiumque breui tempore se missurum dixit cohortatusque ad suōs ciues iubet proficisci. p. sittius interim cum copiis numidiae fines ingressus castellum in montis locō munitō locatum, in quod iuba belli gerendi gratia et frumentum et res ceteras quae ad bellum usui solent esse comportauerat, ui expugnandō est potitus.

caesar postquam legionibus ueteranis duabus equitatu leuique armatura copias suas ex secundō commeatu auxerat, nāuēs exoneratas statim iubet lilybaeum ad reliquum exercitūm trānsportandum proficisci; ipse ui kal. febr. circiter uigilia prima imperat, speculatores apparitoresque omnes ut sibi praestō essent. itaque omnibus īnsciis neque suspicantibus uigilia tertia iubet omnes legiōnēs extra castra educi atque se cōnsequi ad oppidum ruspinam uersus, in quō ipse praesidium habuit et quod primum ad amicitiam eius accessit. inde paruulam procliuitatem degressus sinistra parte campi propter mare legiōnēs ducit. hic campus mirabili planitie patet milia passuum xu; quem iugum cingēns a mari ortum neque ita praealtum uelut theatri efficit speciem. in hoc iugō colles sunt excelsi pauci, in quibus singulae turres speculaeque singulae perueteres erant conlocatae, quarum apud ultimam praesidium et statiō fuit scīpiōnis.

postquam caesar ad iugum de quō docui, ascendit atque in unumquemque collem turrem castellaque facere coepit atque ea minus semihora effecit, et postquam nōn ita longē āb ultimō colle turrique fuit, quae proxima fuit castris aduersariorum, in qua docui esse praesidium stationemque numidarum, paulisper commoratus perspectaque natura loci equitatu in statione dispositō legionibus opus adtribuit brachiumque mediō iugō ab eō locō ad quem peruenerat, usque ad eum unde egressus erat, iubet derigi ac muniri. quod postquam scipiō labienusque animaduerterant, equitatu omni ex castris eductō acieque equestri īnstructa a suis munitionibus circiter passus ∞ progrediuntur pedestremque copiam in secunda acie minus passus cccc a suis castris cōnstituunt.

caesar in opere milites adhortari neque aduersariorum copiis moueri. iam cum nōn amplius passus md inter hostium aciem suasque munitiones esse animaduertisset intellexissetque ad impediendōs milites suōs et ab opere depellendōs hostem propius accedere et necesse haberet legiōnēs a munitionibus deducere, imperat turmae hispanorum ut ad proximum collem propere accurrerent praesidiumque inde deturbarent locumque caperent, eodemque iubet leuis armaturae paucōs cōnsequi subsidio. qui missi celeriter numidas adorti partim uiuōs capiunt, nonnullōs equitēs fugientes conuulnerauerunt locumque sunt potiti. postquam id labienus animaduertit, quō celerius iis auxilium ferret, ex acie īnstructa equitatus sui prope totum dextrum cornu auertit atque suis fugientibus suppetias ire contendit. quod ubi caesar cōnspexit, labienum ab suis copiis longius iam abscessisse, equitatus sui alam sinistram ad intercludendōs hostes immisit.

erat in eō campō ubi ea res gerebatur, uilla permagna turribus IIII exstructa. quae labieni prospectum impediebat ne posset animum aduertere ab equitatu caesaris se intercludi. itaque nōn prius uidit turmas iulianas quam suōs caedi a tergō sentit. ex qua re subitō in terrorem conuersō equitatu numidarum recta in castra fugere contendit. galli germanique qui restiterant, ex superiore locō et post tergum circumuenti fortiterque resistentes conciduntur uniuersi. quod ubi legiōnēs scīpiōnis quae prō castris erant īnstructae animum aduerterunt, metu ac terrore obcaecatae omnibus portis in sua castra fugere coeperunt. postquam scīpiōne eiusque copiis campō collibusque exturbatis atque in castra compulsis cum receptui caesar cani iussisset equitatumque omnem intra suas munitiones recepisset, campō purgatō animaduertit mirifica corpora gallorum germanorumque qui partim eius auctoritatem erant ex gallia secuti, partim pretiō pollicitationibus adducti ad eum se contulerant, nonnulli qui ex curionis proeliō capti cōnseruatique parem gratiam in fide praebenda praestare uoluerant. horum corpora mirifica specie amplitudineque caesa totō campō ac prostrata diuerse iacebant.

his rebus gestis caesar posterō die ex omnibus praesidiis cohortes eduxit atque omnes suas copias in campō īnstruxit. scipiō suis male acceptis occisis conuulneratisque intra suas continere se munitiones coepit. caesar īnstructa acie secundum īnfimas iugi radices propius munitiones leniter accessit. iamque minus mille passus ab oppidō uzitta quod scipiō tenebat aberant legiōnēs iulianae, cum scipiō ueritus ne oppidum amitteret, unde aquari reliquisque rebus subleuari eius exercitūs cōnsuerat, eductis omnibus copiis quadruplici acie īnstructa, ex īnstitutō suō prima equestri turmatim derecta elephantisque turritis interpositis armatisque, suppetias ire contendit. quod ubi caesar animaduertit, arbitratus scīpiōnem ad dimicandum paratum ad se certō animō uenire, in eō locō quō paulō ante commemoraui, ante oppidum cōnstitit suamque aciem mediam eō oppidō texit, dextrum sinistrumque cornu, ubi elephanti erant, in cōnspectu patenti aduersariorum cōnstituit.

cum iam prope solis occasum caesar exspectauisset neque ex eō locō quō cōnstiterat scīpiōnem progredi propius se animaduertisset locoque se magis defendere, si res coegisset, quam in campō comminus cōnsistere audere, nōn est uisa ratiō propius accedendi eō die ad oppidum, quoniam ibi praesidium grande numidarum esse cognouerat, hostesque mediam aciem suam oppidō texisse et sibi difficile factu esse intellexit simul et oppidum unō tempore oppugnare et in acie in cornu dextrō ac sinistrō ex iniquiore loce pugnare, praesertim cum milites a mane diei ieiuni sub armis stetissent defatigati. itaque reductis suis copiis in castra posterō die propius eorum aciem īnstituit exporrigere munitiones.

interim cōnsidius qui acyllam . . . . . et uiii cohortibus stipendiariisque numidis gaetulisque obsidebat, ubi c. messius iii cohortibus praeerat, diu multumque expertus magnisque operibus saepe admotis et his ab oppidanis incēnsis cum proficeret nihil, subitō nuntiō de equestri proeliō adlatō commotus, frumentō cuius in castris copiam habuerat incēnso, uinō oleō ceterisque rebus quae ad uictum parari solent corruptis acyllam quam obsidebat deseruit atque itinere per regnum iubae factō copias cum scīpiōne partitus hadrumetum se recepit.

 interea ex secundō commeatu quem a sicilia miserat alienus, nauis una in qua fuerat q. cominius et l. ticida equitēs romani, ab residua classe cum errauisset delataque esset uentō ad thapson, a uergiliō scaphis nauiculisque actuariis excepta est et ad scīpiōnem adducta. item altera nauis trieris ex eadem classe errabunda ac tempestate delata ad aegimurum a classe uari et m. octaui est capta, in quō milites ueterani cum unō centurione et nonnulli tirones fuerunt; quōs uarus adseruatōs sine contumelia deducendōs curauit ad scīpiōnem. qui postquam ad eum peruenerunt et ante suggestum eius cōnstiterunt, 'nōn uestra' inquit 'sponte uōs certō scio, sed illius scelerati uestri imperatoris impulsu et imperiō coactōs ciues et optimum quemque nefarie cōnsectari. quōs quoniam fortuna in nostram detulit potestatem, si, id quod facere debetis, rem publicam cum optimō quoque defendetis, certum est uobis uitam et pecuniam donare. quapropter quid sentiatis proloquimini.'

 hac habita oratione scipiō cum existimasset prō suō beneficiō sine dubiō ab his gratias sibi actum iri, potestatem iis dicundi fecit. ex eis centuriō legionis XIV 'prō tuo' inquit 'summō beneficiō scīpiō, tibi gratias ago—non enim imperatorem te appello—, quod mihi uitam incolumitatemque belli iure captō polliceris, et forsan istō uterer beneficio, si nōn ei summum scelus adiungeretur. egone contra caesarem imperatorem meum apud quem ordinem duxi, eiusque exercitūm prō cuius dignitate uictoriaque amplius XXXVI annōs depugnaui, aduersus armatusque cōnsistam? neque egō istud facturus sum et te magnopere ut de negotiō desistas adhortor. contra cuius enim copias contendas, si minus antea expertus es, licet nunc cognoscas. elige ex tuis cohortem unam quam putas esse firmissimam, et cōnstitue contra me; egō autem ex meis commilitonibus quōs nunc in tua tenes potestate, nōn amplius X sumam. tunc ex uirtute nostra intelleges, quid ex tuis copiis sperare debeas.'

 postquam haec centuriō praesenti animō aduersus opinionem eius est locutus, ira percitus scipiō atque animi dolore incēnsus annuit centurionibus quid fieri uellet, atque ante pedes centurionem interficit reliquosque ueteranōs a tironibus iubet secerni. 'abducite istos' inquit 'nefariō scelere contaminatōs et caede ciuium saginatos.' sic extra uallum deducti sunt et cruciabiliter interfecti. tirones autem iubet inter legiōnēs dispertiri et cominium cum ticida in cōnspectum suum prohibet adduci. qua ex re caesar commotus eōs quōs in stationibus cum longis nāuibus apud thapsum custodiae causa in salō esse iusserat, ut suis onerariis longisque nāuibus praesidiō essent, ob neglegentiam ignominiae causa dimittendōs ab exercitū grauissimumque in eōs edictum proponendum curauit.

per id tempus fere caesaris exercitūi res accidit incredibilis auditu. namque uergiliarum signō cōnfectō circiter uigilia secunda noctis nimbus cum saxea grandine subitō est exortus ingēns. ad hoc autem incommodum accesserat quod caesar nōn more superiorum temporum in hibernis exercitūm continebat, sed in tertiō quārtoque die procedendō propiusque hostem accedendō castra communibat, opereque faciendō milites se circumspiciendi nōn habebant facultatem. praeterea ita ex sicilia exercitūm trānsportabat ut praeter ipsum militem et arma nec uas nec mancipium neque ullam rem quae usu militi esse cōnsueuit in nāuēs imponi pateretur. in africa autem nōn modō sibi quicquam nōn adquisierant aut parauerant, sed etiam propter annonae caritatem ante parta cōnsumpserant. quibus rebus attenuati oppidō perquam pauci sub pellibus adquiescebant; reliqui ex uestimentis tentoriolis factis atque harundinibus storiisque contextis permanebant. itaque subitō imbre grandineque cōnsecuta grauatis pondere tentoriis aquarumque ui subrutis deiectisque, nocte intempesta ignibus exstinctis, rebus quae ad uictum pertinent omnibus corruptis per castra passim uagabantur scutisque capita contegebant. eadem nocte u legionis pilorum acumina sua sponte arserunt. 
rex interim iuba de equestri proeliō scīpiōnis certior factus euocatusque ab eodem litteris praefectō saburra cum parte exercitūs contra sittium relicto, ut secum ipse aliquid auctoritatis adderet exercitū scīpiōnis ac terrorem caesaris, cum tribus legionibus equitibusque frenatis dccc, numidis sine frenis peditibusque leuis armaturae grandi numero, elephantis XXX egressus e regnō ad scīpiōnem est profectus. postquam ad eum peruenit, castris regiis seorsum positis cum eis copiis quas commemoraui haud ita longē āb scīpiōne cōnsedit.—erat in castris caesaris superiore tempore magnus terror, et exspectatione copiarum regiarum exercitūs eius magis suspēnsiore animō ante aduentum iubae commouebatur. postquam uerō castra castris contulit, despectis eius copiis omnem timorem deponit. ita quam antea absēns habuerat auctoritatem, eam omnem praesēns dimiserat.—quō factō cuiuis facile fuit intellectu scīpiōni additum animum fiduciamque regis aduentu. nam posterō die uniuersas suas regisque copias cum elephantis lx productas in aciem quam speciosissime potuit īnstruxit ac paulō longius progressus ab suis munitionibus haud ita diu commoratus se recepit in castra.

caesar postquam animaduertit scīpiōni auxilia fere quae exspectasset omnia conuenisse neque moram pugnandi ullam fore, per iugum summum cum copiis progredi coepit et brachia protinus ducere et castella munire propiusque scīpiōnem capiendō loca excelsa occupare contendit. aduersarii magnitudine copiarum cōnfisi proximum collem occupauerant atque ita longius sibi progrediendi eripuerunt facultatem. eiusdem collis occupandi gratia labienus cōnsilium ceperat et quō propiore locō fuerat, eō celerius occurrerat.

 erat conuallis satis magna latitudine, altitudine praerupta, crebris locis speluncae in modum subrutis, quae erat trānsgredienda caesari antequam ad eum collem quem capere uolebat perueniretur. ultraque eam conuallem oliuetum uetus crebris arboribus condēnsum. hic cum labienus animaduertisset caesarem si uellet eum locum occupare, prius necesse habere conuallem oliuetumque trānsgredi, eorum locorum peritus in īnsidiis cum parte equitatus leuique armatura cōnsedit et praeterea post montem collesque caesari se subitō ostenderet equitēs in occultō conlocauerat, ut cum ipse ex improuisō legionariōs adortus esset, ex colle se subitō equitatus ostenderet, ut re duplici perturbatus caesar eiusque exercitūs neque retrō regrediundi neque ultra procedendi oblata facultate circumuentus concideretur. caesar postquam equitatu ante praemissō īnscius īnsidiarum cum ad eum locum uenisset, aduersarii siue obliti praeceptorum labieni siue ueriti ne in fossa ab equitibus opprimerentur, rari ac singuli de rupe prodire et summa petere collis. quōs caesaris equitēs cōnsecuti partim interfecerunt, partim uiuorum sunt potiti. deinde protinus collem petere contenderunt atque eum decussō labieni praesidiō celeriter occupauerunt. labienus cum parte equitum uix fuga sibi peperit salutem.

hac re per equitēs gesta caesar legionibus opera distribuit atque in eō colle quō erat potitus castra muniuit. deinde ab suis maximis castris per medium campum e regione oppidi uzittae, quod inter sua castra et scīpiōnis in planitie positum erat tenebaturque a scīpiōne, duō brachia īnstituit ducere et ita derigere ut ad angulum dextrum sinistrumque eius oppidi conuenirent. id hac ratione opus īnstruebat, ut cum propius oppidum copias admouisset oppugnareque coepisset, tecta latera suis munitionibus haberet, ne ab equitatus multitudine circumuentus ab oppugnatione deterreretur, praeterea quō facilius conloquia fiere possent, et siqui perfugere uellent, id quod antea saepe accidebat magnō cum eorum periculo, tum facile et sine periculō fieret. uoluit etiam experiri, cum propius hostem accessisset, haberetne in animō dimicare. accedebat etiam ad reliquas causas quod is locus depressus erat puteique ibi nonnulli fieri complūrēs poterant: aquatione enim longa et angusta utebantur. dum haec opera quae ante dixi fiebant a legionibus, interim pars acie ante opus īnstructa sub hoste stabat; equitēs barbari leuisque armaturae proeliis minutis comminus dimicabant.

caesar ab eō opere cum iam sub uesperum copias in castra reduceret, magnō incursu cum omni equitatu leuique armatura iuba scipiō labienus in legionariōs impetum fecerunt. equitēs caesariani ui uniuersae subitaeque hostium multitudinis pulsi parumper cesserunt. quae res aliter aduersariis cecidit: namque caesar ex mediō itinere copiis reductis equitibus suis auxilium tulit; equitēs autem aduentu legionum animō additō conuersis equis in numidas cupide īnsequentes dispersosque impetum fecerunt atque eōs conuulneratōs usque in castra regia reppulerunt multosque ex his interfecerunt. quodni in noctem proelium esset coniectum puluisque uentō elatus omnium prospectu offecisset, iuba cum labienō capti in potestatem caesaris uenissent, equitatusque cum leui armatura funditus ad internecionem deletus esset. interim incredibiliter ex legione iu et ui scīpiōnis milites diffugere partim in castra caesaris, partim in quas quisque poterat regiones peruenire. itemque equitēs curioniani diffisi scīpiōni eiusque copiis complūrēs se eodem cōnferebant.

dum haec circum uzittam ab utrisque ducibus administrantur, legiōnēs duae X et VIIII ex sicilia nāuibus onerariis profectae, cum iam nōn longē ā portu ruspinae abessent, cōnspicati nāuēs caesarianas quae in statione apud thapsum stabant, ueriti ne in aduersariorum ut īnsidiandi gratia ibi commorantium classem inciderent imprudentes, uela in altum dederunt ac diu multumque iactati tandem multis post diebus siti inopiaque cōnfecti ad caesarem perueniunt.

 quibus legionibus expositis memor in italia pristinae licentiae militaris ac rapinarum certorum hominum paruulam modō causulam nactus, quod c. auienus tribunus militum X legionis nāuem ex commeatu familia sua atque iumentis occupauisset neque militem unum ab sicilia sustulisset, posterō die de suggestu conuocatis omnium legionum tribunis centurionibusque 'maxime uellem' inquit 'homines suae petulantiae nimiaeque libertatis aliquandō finem fecissent meaeque lenitatis modestiae patientiaeque rationem habuissent. sed quoniam ipsi sibi neque modum neque terminum cōnstituunt, quō ceteri dissimiliter se gerant, egomet ipse documentum more militari cōnstituam. c. auiene, quod in italia milites populi romani contra rem publicam īnstigasti rapinasque per municipia fecisti quodque mihi reique publicae inutilis fuisti et prō militibus tuam familiam iumentaque in nāuēs imposuisti tuaque opera militibus tempore necessariō res publica caret, ob eas res ignominiae causa ab exercitū meō te remoueō hodieque ex africa abesse et quantum pote proficisci iubeo. itemque te aule fontei, quod tribunus militum seditiosus malusque ciuis fuisti, te ab exercitū dimitto. tite saliene m. tirō c. clusinas, cum ordines in meō exercitū beneficio, nōn uirtute sitis cōnsecuti ita uōs gesseritis ut neque bellō fortes neque pace boni aut utiles fueritis et magis in seditione concitandisque militibus aduersum uestrum imperatorem quam pudoris modestiaeque fueritis studiosiores, indignōs uōs esse arbitror qui in meō exercitū ordines ducatis, missosque faciō et quantum pote abesse ex africa iubeo.' itaque traditōs centurionibus et singulis nōn amplius singulōs additōs seruōs in nāuem imponendōs separatim curauit.

gaetuli interim perfugae quōs cum litteris mandatisque a caesare missōs supra docuimus, ad suōs ciues perueniunt. quorum auctoritate facile adducti caesarisque nomine persuasi a rege iuba desciscunt celeriterque cuncti arma capiunt contraque regem facere nōn dubitant. quibus rebus cognitis iuba distentus triplici bellō necessitateque coactus de suis copiis quas contra caesarem adduxerat, sex cohortes in fines regni sui mittit quae essent praesidiō contra gaetulos.

 caesar brachiis perfectis promotisque usque eō ut telum ex oppidō adigi nōn posset, castra munit, ballistis scorpionibusque crebris ante frontem castrorum contra oppidum conlocatis defēnsores muri deterrere nōn intermittit eoque quinque legiōnēs ex superioribus castris deducit. qua facultate oblata inlustriores notissimique cōnspectum amicorum propinquorumque efflagitabant atque inter se conloquebantur. quae res quid utilitatis haberet, caesarem nōn fallebat. namque gaetuli ex equitatu regiō nobiliores equitumque praefecti quorum patres cum mariō ante meruerant eiusque beneficiō agris finibusque donati post sullae uictoriam sub hiempsalis regis erant dati potestatem, occasione capta nocte iam luminibus accēnsis cum equis calonibusque suis circiter mille perfugiunt in caesaris castra quae erant in campō proxime locum uzittae locata.

  quod postquam scipiō quique cum eō erant cognouerunt, cum commoti ex tali incommodō essent, fere per id tempus m. aquinium cum c. saserna conloquentem uiderunt. scipiō mittit ad aquinium, nihil adtinere eum cum aduersariis conloqui. cum nihilō minus eius sermonem nuntius ad scīpiōnem referret. sed restare, ut reliqua quae sibi uellet perageret, uiator praeterea ab iuba ad eum est missus qui diceret audiente saserna 'uetat te rex conloqui'. quō nuntiō perterritus discessit et dictō audiēns fuit regi. usu uenisse hoc ciui romanō et ei qui ab populō romanō honores accepisset, incolumi patria fortunisque omnibus iubae barbarō potius oboedientem fuisse quam aut scīpiōnis obtemperasse nuntiō aut caesis eiusdem partis ciuibus incolumem reuerti malle! atque etiam et superbius iubae factum nōn in m. aquinium hominem nouum paruumque senatorem, sed in scīpiōnem hominem illa familia dignitate honoribus praestantem. namque cum scipiō sagulō purpureō ante regis aduentum uti solitus esset, dicitur iuba cum eō egisse, nōn oportere illum eodem uestitu atque ipse uteretur. itaque factum est ut scipiō ad album sēsē uestitum trānsferret et iubae homini superbissimō ineptissimoque obtemperaret.

posterō die uniuersas omnium copias de castris omnibus educunt et supercilium quoddam excelsum nacti nōn longē ā caesaris castris aciem cōnstituunt atque ibi cōnsistunt. caesar item producit copias celeriterque iis īnstructis ante suas munitiones quae erant in campō cōnsistit, sine dubiō existimāns ultrō aduersarios, cum tam magnis copiis auxiliisque regis essent praediti promptiusque prosiluissent, acie secum concursurōs propiusque se accessuros. equō circumuectus legionesque cohortatus signō datō accessum hostium aucupabatur. ipse enim a suis munitionibus longius nōn sine ratione nōn procedebat, quod in oppidō uzittae quod scipiō tenebat, hostium erant cohortes armatae; eidem autem oppidō ad dextrum latus eius cornu erat oppositum, uerebaturque ne si praetergressus esset, ex oppidō eruptione facta ab latere eum adorti conciderent. praeterea haec quoque eum causa tardauit, quod erat locus quidam perimpeditus ante aciem scīpiōnis quem suis impedimentō ad ultrō occurrendum fore existimabat.

nōn arbitror esse praetermittendum quemadmodum exercitūs utriusque fuerint in aciem īnstructi. scipiō hoc modō aciem derexit: conlocarat in fronte suas et iubae legiōnēs, post eas autem numidas in subsidiaria acie ita extenuatōs et in longitudinem derectōs ut procul simplex esse acies media ab legionariis militibus uideretur in cornibus autem duplex esse existimabatur. elephantōs dextrō sinistroque cornu conlocauerat aequalibus inter eōs interuallis interiectis, post autem elephantōs armaturas leues numidasque auxiliares substituerat. equitatum frenatum uniuersum in suō dextrō cornu disposuerat: sinistrum enim cornu oppidō uzitta claudebatur, neque erat spatium equitatus explicandi. praeterea numidas leuisque armaturae īnfinitam multitudinem ad dextram partem suae aciei opposuerat fere interiectō nōn minus mille passum spatiō et ad collis radices magis adpulerat longiusque ab aduersariorum suisque copiis promouebat, id hoc cōnsiliō ut cum acies duae inter se concurrissent, initiō certaminis paulō longius eius equitatus circumuectus ex improuisō clauderet multitudine sua exercitūm caesaris atque perturbatum iaculis cōnfigeret. haec fuit ratiō scīpiōnis eō die proeliandi.

caesaris autem acies hoc modō fuit conlocata: ut ab sinistrō eius cornu ordiar et ad dextrum perueniam, habuit legionem X et VIIII in sinistrō cornu, XXV XXVIII XIII XIV XXVIIII XXVI in media acie. ipsum autem dextrum cornu * * * * in secunda autem acie ueteranarum legionum partem cohortium conlocauerat, praeterea ex tironum adiecerat paucas. tertiam autem aciem in sinistrum suum cornu contulerat et usque ad aciei suae mediam legionem porrexerat et ita conlocauerat uti sinistrum suum cornu esset triplex. id eō cōnsiliō fecerat quod suum dextrum latus munitionibus adiuuabatur, sinistrum autem equitatus hostium multitudini uti resistere posset laborabat, eodemque suum omnem equitatum contulerat, et quod ei parum cōnfidebat, praesidiō his equitibus legionem u praemiserat leuemque armaturam inter equitēs interposuerat. sagittariōs uarie passimque locis certis maximeque in cornibus conlocauerat.

sic utrorumque excercitus īnstructi nōn plus passum ccc interiectō spatio, quod forsitan ante id tempus acciderit numquam quin dimicaretur, a mane usque ad horam X die perstiterunt. itemque caesar dum exercitūm intra munitiones suas reducere coepisset, subitō uniuersus equitatus ulterior numidarum gaetulorumque sine frenis ad dextram partem se mouere propiusque caesaris castra quae erant in colle se cōnferre coepit, frenatus autem labieni eques in locō permanere legionesque distinere: cum subitō pars equitatus caesaris cum leui armatura contra gaetulōs iniussu ac temere longius progressi paludemque trānsgressi multitudinem hostium pauci sustinere nōn potuerunt leuique armatura deserta pulsi conuulneratique unō equite amisso, multis equis sauciis, leuis armaturae XXVII occisis ad suōs refugerunt. quō secundō equestri proeliō factō scipiō laetus in castra nocte copias reduxit. quod proprium gaudium bellantibus fortuna tribuere nōn decreuit. namque posterō die caesar cum partem equitatus sui frumentandi gratia leptim misisset, in itinere praedatores equitēs numidas gaetulosque ex improuisō adorti circiter centum partim occiderunt, partim uiuorum potiti sunt. caesar interim cotidie legiōnēs in campum deducere atque opus facere uallumque et fossam per medium campum ducere aduersariorumque excursionibus iter officere nōn intermittit. scipiō item munitiones contra facere et ne iugō a caesare excluderetur adproperare, ita ut duces utrique et in operibus occupati essent, et nihilō minus equestribus proeliis inter se cotidie dimicabant.

interim uarus classem quam antea uticae hiemis gratia subduxerat, cognitō legionis X et VIIII ex sicilia aduentu celeriter deducit ibique gaetulis remigibus epibatisque complet īnsidiandique gratia ab utica progressus hadrumetum cum lu nāuibus peruenit. cuius aduentus īnscius caesar lucium cispium cum classe XXVII nāuium ad thapsum uersus in stationem praesidii gratia commeatus sui mittit itemque quintum aquilam cum XIII nāuibus longis hadrumetum eadem de causa praemittit. cispius quō erat missus celeriter peruenit, aquila tempestate iactatus promunturium superare nōn potuit atque angulum quendam tutum a tempestate nactus cum classe se longius a prospectu remouit. reliqua classis in salō ad leptim egressis remigibus passimque in litore uagantibus, partim in oppidum uictus sui mercandi gratia progressis uacua a defēnsoribus stabat. quibus rebus uarus ex perfugis cognitis occasionem nactus uigilia secunda hadrumetō ex cothone egressus primō mane leptim cum uniuersa classe uectus nāuēs onerarias quae longius a portu in salō stabant uacuas a defēnsoribus incendit et penteres duas nullō repugnante cepit.

caesar interim celeriter per nuntiōs in castris, cum opera circumiret, certior factus, quae aberant a portu milia passuum ui, equō admissō omissis omnibus rebus celeriter peruenit leptim ibique hortatur omnes ut se nāuēs cōnsequerentur. postquam ipse paruolum nauigiolum cōnscendit, in cursu aquilam multitudine nāuium perterritum atque trepidantem nactus hostium classem sequi coepit. interim uarus celeritate caesaris audaciaque commotus cum uniuersa classe conuersis nāuibus hadrumetum uersus fugere contendit. quem caesar in milibus passuum IIII cōnsecutus recuperata quinqueremi cum suis omnibus epibatis atque etiam hostium custodibus CXXX in ea naue captis triremem hostium proximam quae in repugnandō erat commorata, onustam remigum epibatarumque cepit. reliquae nāuēs hostium promunturium superarunt atque hadrumetum in cothonem se uniuersae contulerunt. caesar eodem uentō promunturium superare nōn potuit atque in salō in ancoris ea nocte commoratus prima luce hadrumetum accedit ibique nāuibus onerariis quae erant extra cothonem incēnsis omnibusque reliquis ab iis aut subductis aut in cothonem compulsis paulisper commoratus, si forte uellent classe dimicare, rursus se recepit in castra.

in ea naue captus est p. uestrius eques romanus et p. ligarius afranianus quem caesar in hispania cum reliquis dimiserat, et postea se ad pompeium contulerat, inde ex proeliō effugerat in africamque ad uarum uenerat; quem ob periurium perfidiamque caesar iussit necari. p. uestriō autem quod eius frater romae pecuniam imperatam numerauerat, et quod ipse suam causam probauerat caesari, se a nasidi classe captum, cum ad necem duceretur, beneficiō uari esse seruatum, postea sibi facultatem nullam datam trānseundi, ignouit.

est in africa cōnsuetudō incolarum, ut in agris et in omnibus fere uillis sub terra specus frumenti condendi gratia clam habeant, atque id propter bella maxime hostiumque subitum aduentum praeparant. qua de re caesar per indicem certior factus tertia uigilia legiōnēs duas cum equitatu mittit a castris suis milia passuum X atque inde magnō numerō frumenti onustōs recipit in castra. quibus rebus cognitis labienus progressus a suis castris milia passuum uii per iugum et collem per quem caesar pridie iter fecerat, ibi castra duarum legionum facit atque ipse cotidie existimāns caesarem eadem saepe frumentandi gratia commeaturum cum magnō equitatu leuique armatura īnsidiaturus locis idoneis cōnsidit.

caesar interim de īnsidiis labieni ex perfugis certior factus paucōs dies ibi commoratus, dum hostes cotidianō īnstitutō saepe idem faciendō in neglegentiam adducerentur, subitō mane imperat porta decumana legiōnēs se iii ueteranas cum parte equitatus sequi atque equitibus praemissis neque opinantes īnsidiatores subitō adortus in conuallibus latentes leui armatura concidit circiter d, reliquōs in fugam turpissimam coniecit. interim labienus cum uniuersō equitatu fugientibus suis suppetias occurrit. cuius uim multitudinis cum equitēs pauci caesariani iam sustinere nōn possent, caesar īnstructas legiōnēs hostium copiis ostendit. quō factō perterritō labienō ac retardatō suōs equitēs recepit incolumes. posterō die iuba numidas eōs qui locō amissō fuga se receperant in castra, in cruce omnes suffixit.

caesar interim quoniam inopia frumenti premebatur, copias omnes in castra conducit atque praesidiō lepti ruspinae acyllae relicto, cispiō aquilaeque classe tradita, ut alter hadrumetum, alter thapsum mari obsiderent, ipse castris incēnsis quārta noctis uigilia acie īnstructa impedimentis in sinistra parte conlocatis ex eō locō proficiscitur et peruenit ad oppidum aggar, quod a gaetulis saepe antea oppugnatum summaque ui per ipsōs oppidanōs erat defēnsum. ibi in campō castris unis positis ipse frumentatum circum uillas cum parte exercitūs profectus magnō inuentō hordei olei uini fici numero, paucō tritici, atque recreatō exercitū redit in castra. scipiō interim cognitō caesaris discessu cum uniuersis copiis per iugum caesarem subsequi coepit atque ab eius castris milia passuum ui longe trinis castris dispertitis copiis cōnsedit. 

oppidum erat zeta quod aberat a scīpiōne milia passuum x, ad eius regionem et partem castrorum conlocatum, a caesare autem diuersum ac remotum, quod erat ab eō longe milia passuum xuiii. huc scipiō legiōnēs duas frumentandi gratia misit. quod postquam caesar ex perfuga cognouit, castris ex campō in collem ac tutiora loca conlatis atque ibi praesidiō relictō ipse quārta uigilia egressus praeter hostium castra proficiscitur cum copiis et oppidum potitur. legiōnēs scīpiōnis comperit longius in agris frumentari, et cum eō contendere conaretur, animaduertit copias hostium his legionibus occurrere suppetias. quae res eius impetum retardauit. itaque captō c. biociō reginō equite romanō scīpiōnis familiarissimō qui ei oppidō praeerat, et p. atriō equite romanō de conuentu uticēnsi, et camelis xXII regis abductis, praesidiō ibi cum oppiō legatō relictō ipse se recipere coepit ad castra.

cum iam nōn longē ā castris scīpiōnis abesset, quae eum necesse erat praetergredi, labienus afraniusque cum omni equitatu leuique armatura ex īnsidiis adorti agmini eius extremō se offerunt atque ex collibus proximis exsistunt. quod postquam caesar animum aduertit, equitibus suis hostium ui oppositis sarcinas legionariōs in aceruum iubet comportare atque celeriter signa hostibus īnferre. quod postquam coeptum est fieri, primō impetu legionum equitatus et leuis armatura hostium nullō negotiō locō pulsa et deiecta est de colle. cum iam caesar existimasset hostes pulsōs deterritosque finem lacessendi facturōs et iter coeptum pergere coepisset, iterum celeriter ex proximis collibus erumpunt atque eadem ratione qua ante dixi in caesaris legionariōs impetum faciunt numidae leuisque armaturae mirabili uelocitate praediti, qui inter equitēs pugnabant et una pariterque cum equitibus accurrere et refugere cōnsueuerant. cum hoc saepius facerent et proficiscentes iulianōs īnsequerentur, refugerent īnstantes, propius nōn accederent et singulari genere pugnae uterentur eosque iaculis conuulnerare satis esse existimarent, caesar intellexit nihil aliud eōs conari nisi ut se cogerent castra eō locō ponere, ubi omninō aquae nihil esset, ut exercitūs ieiunus, qui a quārta uigilia usque ad horam X diei nihil gustasset, ac iumenta siti perirent.

cum iam ad solis occasum esset, et nōn totōs c passus in horis IIII esset progressus, equitatu suō propter equorum interitum extremō agmine remotō legiōnēs in uicem ad extremum agmen euocabat. ita uim hostium placide leniterque procedēns per legionarium militem commodius sustinebat. interim equitum numidarum copiae dextra sinistraque per colles praecurrere coronaeque in modum cingere multitudine sua caesaris copias, pars agmen extremum īnsequi. caesaris interim nōn amplius iii aut IIII milites ueterani si se conuertissent et pila uiribus contorta in numidas īnfestōs coniecissent, amplius duum milium numerō ad unum terga uertebant ac rursus ad aciem passim conuersis equis se colligebant atque in spatiō cōnsequebantur et iacula in legionariōs coiciebant. ita caesar modō procedendō modō resistendō tardius itinere cōnfectō noctis hora prima omnes suōs ad unum in castra incolumes sauciis X factis reduxit. labienus circiter ccc amissis, multis uulneratis ac defessis, īnstandō omnibus ad suōs se recepit. scipiō interim legiōnēs productas cum elephantis quōs ante castra in acie terroris gratia in cōnspectu caesaris conlocauerat, reducit in castra.

caesar contra eiusmodi hostium genera copias suas nōn ut imperator exercitūm ueteranum uictoremque maximis rebus gestis, sed ut lanista tirones gladiatores condocefacere: quot pedes se reciperent ab hoste et quemadmodum obuersi aduersariis et in quantulō spatiō resisterent, modō procurrerent modō recederent comminarenturque impetum, ac prope quō locō et quemadmodum tela mitterent praecipere. mirifice enim hostium leuis armatura anXIVm exercitūm nostrum atque sollicitum habebat, quia et equitēs deterrebat proelium inire propter equorum interitum, quod eōs iaculis interficiebat, et legionarium militem defatigabat propter uelocitatem: grauis enim armaturae miles simulatque ab iis īnsectatus cōnstiterat in eosque impetum fecerat, illi ueloci cursu periculum facile uitabant.

 quibus ex rebus caesar uehementer commouebatur, quod quotiēnscumque proelium erat commissum, equitatu suō sine legionariō milite hostium equitatui leuique armaturae eorum nullō modō par esse poterat. sollicitabatur autem his rebus, quod nondum legiōnēs hostium cognouerat, et quonam modō sustinere se posset ab eorum equitatu leuique armatura, quae erant mirifica, si legiōnēs quoque accessissent. accedebat etiam haec causa quod elephantorum magnitudō multitudoque militum animōs detinebat in terrore. cui uni rei tamen inuenerat remedium. namque elephantōs ex italia trānsportari iusserat, quōs et miles nosset speciemque et uirtutem bestiae cognosceret, et cui parti corporis eius telum facile adigi posset, ornatusque ac loricatus cum esset elephāns, quae pars corporis eius sine tegmine nuda relinqueretur, ut eō tela conicerentur; praeterea ut iumenta bestiarum odorem stridorem speciem cōnsuetudine capta earum nōn reformidarent. quibus ex rebus largiter erat cōnsecutus. nam et milites bestias manibus pertractabant earumque tarditatem cognoscebant, equitesque in eōs pila praepilata coiciebant, atque in cōnsuetudinem equōs patientia bestiarum adduxerat.

 ob has causas quas supra commemoraui sollicitabatur caesar tardiorque et cōnsideratior erat factus et ex pristina bellandi cōnsuetudine celeritateque excesserat. neque mirum: copias enim habebat in gallia bellare cōnsuetas locis campestribus et contra gallōs homines apertōs minimeque īnsidiosos, qui per uirtutem, nōn per dolum dimicare cōnsuerunt; tum autem erat ei laborandum ut cōnsuefaceret milites hostium dolōs īnsidias artificia cognoscere, et quid sequi, quid uitare conueniret. itaque quō haec celerius conciperent, dabat operam ut legiōnēs nōn in unō locō contineret, sed per causam frumentandi huc atque illuc rapsaret, ideō quod hostium copias ab se suisque uestigium nōn discessuras existimabat. atque post diem tertium productis accuratius suis copiis sicut īnstruxerat, propter hostium castra praetergressus aequō locō inuitat ad dimicandum. postquam eōs abhorrere uidet, reducit sub uesperum legiōnēs in castra.

 legati interim ex oppidō uaga quod finitimum fuit zetae, cuius caesarem potitum esse demōnstrauimus, ueniunt. petunt obsecrant ut sibi praesidium mittat: se res complūrēs quae utiles bellō sint administraturos. per id tempus deorum uoluntate studioque erga caesarem trānsfuga suōs ciues facit certiores iubam regem celeriter cum copiis suis, antequam caesaris praesidium eō perueniret, ad oppidum adcucurrisse atque aduenientem multitudine circumdata eō potitum omnibusque eius oppidi incolis ad unum interfectis dedisse oppidum diripiendum delendumque militibus.

caesar interim lustratō exercitū a. d. XII kal. april. posterō die productis uniuersis copiis processus ab suis castris milia passuum u, a scīpiōnis circiter duum milium interiectō spatio, in acie cōnstitit. postquam satis diu aduersariōs ab se ad dimicandum inuitatōs supersedere pugnae animaduertit, reducit copias posteroque die castra mouet atque iter ad oppidum sassuram, ubi scipiō numidarum habuerat praesidium frumentumque comportauerat, ire contendit. quod ubi labienus animaduertit, cum equitatu leuique armatura agmen eius extremum carpere coepit atque ita lixarum mercatorumque qui plostris merces portabant, sarcinis interceptis additō animō propius audaciusque accedit ad legiōnēs, quod existimabat milites sub onere ac sub sarcinis defatigatōs pugnare nōn posse. quae res caesarem nōn fefellerat: namque expeditōs ex singulis legionibus trecenōs milites esse iusserat. itaque eōs in equitatum labieni immissōs turmis suorum suppetias mittit. tum labienus conuersis equis signorum cōnspectu perterritus turpissime fugere contendit. multis eius occisis, compluribus uulneratis milites legionarii ad sua se recipiunt signa atque iter inceptum ire coeperunt. labienus per iugum summum collis dextrorsus procul subsequi nōn destitit.

 postquam caesar ad oppidum sassuram uenit, īnspectantibus aduersariis interfectō praesidiō scīpiōnis, cum suis auxilium ferre nōn auderent, fortiter repugnante p. corneliō euocatō scīpiōnis qui ibi praeerat atque a multitudine circumuentō interfectoque oppidō potitur atque ibi frumentō exercitūi datō posterō die ad oppidum thysdram peruenit. in quō cōnsidius per id tempus fuerat cum grandi praesidiō cohorteque sua gladiatorum. caesar oppidi natura perspecta aquae inopia ab oppugnatione eius deterritus protinus profectus circiter milia passuum IIII ad aquam facit castra atque inde quārta uigilia egressus redit rursus ad ea castra quae ad aggar habuerat. idem facit scipiō atque in antiqua castra copias reducit.

 thabenēnses interim qui sub dicione et potestate iubae esse cōnsuessent in extrema eius regni regione maritima locati, interfectō regiō praesidiō legatōs ad caesarem mittunt, rem a se gestam docent, petunt orantque ut suis fortunis, de populō romanō quod bene meriti essent, auxilium ferret. caesar eorum cōnsiliō probatō marcium crispum tribus cum cohortibus et sagittariis tormentisque compluribus praesidiō thabenam mittit. eodem tempore ex legionibus omnibus milites qui aut morbō impediti aut commeatu datō cum signis nōn potuerant ante trānsire in africam, ad milia IIII, equitēs cccc, funditores sagittariique ∞ unō commeatu caesari occurrerunt. itaque cum his copiis et omnibus legionibus eductis, sicut erat īnstructus, VIII milibus passuum ab suis castris, ab scīpiōnis uerō ∞ ∞ passuum longe cōnstitit in campo.

 erat oppidum īnfra castra scīpiōnis nomine tegea, ubi praesidium equestre circiter ∞ ∞ numerō habere cōnsuerat. eō equitatu dextra sinistra derectō ab oppidi lateribus ipse legiōnēs ex castris eductas atque in iugō īnferiore īnstructas nōn longius fere mille passus ab suis munitionibus progressus in acie cōnstituit. postquam diutius in unō locō scipiō commorabatur et tempus diei in otiō cōnsumebatur, caesar equitum turmas suorum iubet in hostium equitatum qui ad oppidum in statione erant, facere impressionem leuemque armaturam sagittariōs funditoresque eodem submittit. quod ubi coeptum est fieri et equis concitatis iuliani impetum fecissent, pacideius suōs equitēs exporrigere coepit in longitudinem, ut haberent facultatem turmas iulianas circumeundi, et nihilō minus fortissime acerrimeque pugnare. quod ubi caesar animaduertit, ccc quōs ex legionibus habere expeditōs cōnsuerat, ex legione quae proxima ei proeliō in acie cōnstiterat, iubet equitatui succurrere. labienus interim suis equitibus auxilia equestria submittere sauciisque ac defatigatis integrōs recentioribusque uiribus equitēs subministrare. postquam equitēs iuliani cccc uim hostium ad IIII milia numerō sustinere nōn poterant et ab leui armatura numidarum uulnerabantur minutatimque cedebant, caesar alteram alam mittit qui satagentibus celeriter occurrerent. quō factō sui sublati uniuersi in hostes impressione facta in fugam aduersariōs dederunt; multis occisis, compluribus uulneratis īnsecuti per iii milia passuum usque ad collem hostibus adactis se ad suōs recipiunt. caesar in horam X commoratus, sicut erat īnstructus, se ad sua castra recepit omnibus incolumibus. in quō proeliō pacideius grauiter pilō per cassidem caput ictus complūrēsque duces ac fortissimus quisque interfecti uulneratique sunt.

postquam nulla condicione cogere aduersariōs poterat, ut in aequum locum descenderent legionumque periculum facerent, neque ipse propius hostem castra ponere propter aquae penuriam se posse animaduertebat, aduersariōs nōn uirtute eorum cōnfidere, sed aquarum inopia fretōs despicere se intellexit, ii nōn. apr. tertia uigilia egressus, ab aggar xui milia nocte progressus, ad thapsum ubi uergilius cum grandi praesidiō praeerat, castra ponit oppidumque eō die circummunire coepit locaque idonea opportunaque complura praesidiis occupare, hostes ne intrare ad se ac loca interiora capere possent. scipiō interim cognitis caesaris cōnsiliis ad necessitatem adductus dimicandi, ne per summum dedecus fidissimōs suis rebus thapsitanōs et uergilium amitteret, cōnfestim caesarem per superiora loca cōnsecutus milia passuum uiii a thapsō binis castris cōnsedit.

erat stagnum salinarum inter quod et mare angustiae quaedam nōn amplius ∞ et d passus intererant. quas scipiō intrare et thapsitanis auxilium ferre conabatur. quod futurum caesarem nōn fefellerat. namque pridie in eō locō castellō munitō ibique iii cohortium praesidiō relictō ipse cum reliquis copiis lunatis castris thapsum operibus circummuniuit. scipiō interim exclusus ab inceptō itinere supra stagnum posterō die et nocte cōnfecta caelō albente nōn longē ā castris praesidioque quod supra commemoraui md passibus ad mare uersus cōnsedit et castra munire coepit. quod postquam caesari nuntiatum est, milite ab opere deducto, castris praesidiō asprenate prō cōnsule cum legionibus duabus relictō ipse cum expedita copia in eum locum citatim contendit, classisque parte ad thapsum relicta reliquas nāuēs iubet post hostium tergum quam maxime ad litus adpelli signumque suum obseruare, quō signō datō subitō clamore factō ex improuisō hostibus auersis incuterent terrorem, ut perturbati ac perterriti respicere post terga cogerentur.

quō postquam caesar peruenit et animaduertit aciem prō uallō scīpiōnis cōnstitutam elephantis dextrō sinistroque cornu conlocatis, et nihilō minus partem militum castra nōn ignauiter munire, ipse acie triplici conlocata, legione X VIIIIque dextrō cornu, XIII et XIIII sinistrō oppositis, quintae legionis in quārta acie ad ipsa cornua quinis cohortibus contra bestias conlocatis, sagittariis funditoribus in utrisque cornibus dispositis, leuique armatura inter equitēs interiecta, ipse pedibus circum milites concursāns uirtutesque ueteranorum proeliaque superiora commemorāns blandeque appellāns animōs eorum excitabat. tirones autem qui numquam in acie dimicassent, hortabatur ut ueteranorum uirtutem aemularentur eorumque famam locum nomen uictoria parta cuperent possidere.

 itaque in circumeundō exercitū animaduertit hostes circa uallum trepidare atque ultrō citroque pauidōs concursare et modō se intra portas recipere, modō incōnstanter immoderateque prodire. cum idem a pluribus animaduerti coeptum esset, subitō legati euocatique obsecrare caesarem ne dubitaret signum dare: uictoriam sibi propriam a dis immortalibus portendi. dubitante caesare atque eorum studiō cupiditatique resistente sibique eruptione pugnari nōn placere clamitante, etiam atque etiam aciem sustentante, subitō dextrō cornu iniussu caesaris tubicen a militibus coactus canere coepit. quō factō ab uniuersis cohortibus signa in hostem coepere īnferri, cum centuriones pectore aduersō resisterent uique continerent milites ne iniussu imperatoris concurrerent, nec quicquam proficerent.

 quod postquam caesar intellexit incitatis militum animis resisti nullō modō posse, signō felicitatis datō equō admissō in hostem inter principes ire contendit. a dextrō interim cornu funditores sagittariique concita tela in elephantōs frequenter iniciunt. quō factō bestiae stridore fundarum, lapidum plumbique iactatu perterritae sēsē conuertere et suōs post se frequentes stipatosque proterere et in portas ualli semifactas ruere contendunt. item mauri equitēs qui in eodem cornu elephantis erant praesidio, deserti praecipites fugiunt. ita celeriter bestiis circumitis legiōnēs uallō hostium sunt potitae, et paucis acriter repugnantibus interfectisque reliqui concitati in castra, unde pridie erant egressi, cōnfugiunt.

nōn uidetur esse praetermittendum de uirtute militis ueterani u legionis. nam cum in sinistrō cornu elephāns uulnere ictus et dolore concitatus in lixam inermem impetum fecisset eumque sub pede subditum dein genu innixus pondere suō proboscide erecta uibrantique stridore maximō premeret atque enecaret, miles hic nōn potuit pati quin se armatus bestiae offerret. quem postquam elephāns ad se telō īnfestō uenire animaduertit, relictō cadauere militem proboscide circumdat atque in sublime extollit. armatus qui in eiusmodi periculō cōnstanter agendum sibi uideret, gladiō proboscidem qua erat circumdatus, caedere quantum uiribus poterat nōn destitit. quō dolore adductus elephāns milite abiectō maximō cum stridore cursuque conuersus ad reliquas bestias se recepit.

 interim thapsō qui erant praesidio, ex oppidō eruptionem porta maritima faciunt, et siue ut suis subsidiō occurrerent, siue ut oppidō desertō fuga salutem sibi parerent, egrediuntur, atque ita per mare umbilici fine ingressi terram petebant. qui a seruitiis puerisque qui in castris erant, lapidibus pilisque prohibiti terram attingere rursus se in oppidum receperunt. interim scīpiōnis copiis prostratis passimque totō campō fugientibus cōnfestim caesaris legiōnēs cōnsequi spatiumque se nōn dare colligendi. qui postquam ad ea castra quae petebant perfugerunt, ut refecti castris rursus sēsē defenderent ducemque aliquem requirerent quem respicerent, cuius auctoritate imperioque rem gererent: qui postquam animaduerterunt neminem ibi esse praesidio, protinus armis abiectis in regia castra fugere contendunt. quō postquam peruenerunt, ea quoque ab iulianis teneri uident. desperata salute in quodam colle cōnsistunt atque armis demissis salutationem more militari faciunt. quibus miseris ea res paruō praesidiō fuit. namque milites ueterani ira et dolore incēnsi nōn modō ut parcerent hosti nōn poterant adduci, sed etiam ex suō exercitū inlustres urbanōs quōs auctores * * * * appellabant, complūrēs aut uulnerarunt aut interfecerunt. in quō numerō fuit tullius rufus quaestorius qui pilō traiectus cōnsultō a milite interiit. item pompeius rufus brachium gladiō percussus, nisi celeriter ad caesarem adcucurrisset, interfectus esset. quō factō complūrēs equitēs romani senatoresque perterriti ex proeliō se receperunt, ne a militibus qui ex tanta uictoria licentiam sibi adsumpsissent immoderate peccandi impunitatis spe propter maximas res gestas, ipsi quoque interficerentur. itaque ii omnes scīpiōnis milites cum fidem caesaris implorarent, īnspectante ipse caesare et a militibus deprecante uti eis parcerent, ad unum sunt interfecti.

 caesar trinis castris potitus occisisque hostium X milibus fugatisque compluribus se recepit l militibus amissis, paucis sauciis in castra, ac statim ex itinere ante oppidum thapsum cōnstitit elephantosque lXIIII ornatōs armatosque cum turribus ornamentisque capit, captōs ante oppidum īnstructōs cōnstituit. id hoc cōnsilio, si posset uergilius quique cum eō obsidebantur, rei male gestae suorum indiciō a pertinacia deduci. deinde ipse uergilium appellauit inuitauitque ad deditionem suamque lenitatem et clementiam commemorauit. quem postquam animaduertit respōnsum sibi nōn dare, ab oppidō discessit. posterō die diuina re facta contione aduocata in cōnspectu oppidanorum milites conlaudat totumque exercitūm ueteranum donauit, praemia fortissimō cuique ac bene merenti prō suggestu tribuit, ac statim inde digressus rebilō procōnsule cum iii ad thapsum legionibus et cn. domitiō cum duabus thysdrae ubi cōnsidius praeerat ad obsidendum relictis, m. messala uticam ante praemissō cum equitatu, ipse eodem iter facere contendit.

equitēs interim scīpiōnis qui ex proeliō fugerant, cum uticam uersus iter facerent, perueniunt ad oppidum paradae. ubi cum ab incolis nōn reciperentur, ideō quod fama de uictoria caesaris praecucurrisset, ui oppidō potiti in mediō forō lignis coaceruatis omnibusque rebus eorum congestis ignem subiciunt atque eius oppidi incolas cuiusque generis aetatisque uiuōs cōnstrictosque in flammam coiciunt atque ita acerbissimō adficiunt supplicio. deinde protinus uticam perueniunt. superiore tempore m. cato, quod in uticēnsibus propter beneficium legis iuliae parum in suis partibus praesidii esse existimauerat, plebem inermem oppidō eiecerat et ante portam belicam castris fossaque paruula dumtaxat muniuerat ibique custodiis circumdatis habitare coegerat; senatum autem oppidi custodia tenebat. eorum castra ii equitēs adorti expugnare coeperunt, ideō quod eōs caesaris partibus fauisse sciebant, ut eis interfectis eorum pernicie dolorem suum ulciscerentur. uticēnses animō additō ex caesaris uictoria lapidibus fustibusque equitēs reppulerunt. itaque posteaquam castra nōn potuerant potiri, uticam se in oppidum coniecerunt atque ibi multōs uticēnses interfecerunt domosque eorum expugnauerunt ac diripuerunt. quibus cum catō persuadere nulla ratione quiret, ut secum oppidum defenderent et caede rapinisque desisterent, et quid sibi uellent sciret, sedandae eorum importunitatis gratia singulis c diuisit. idem sulla faustus fecit ac de sua pecunia largitus est unaque cum his ab utica proficiscitur atque in regnum ire intendit. 

complūrēs interim ex fuga uticam perueniunt. quōs omnes catō conuocatōs una cum ccc qui pecuniam scīpiōni ad bellum faciendum contulerant, hortatus ut seruitia manu mitterent oppidumque defenderent. quorum cum partem adsentire, partem animum mentemque perterritam atque in fugam destinatam habere intellexisset, amplius de ea re agere destitit nauesque his attribuit, ut in quas quisque partes uellet proficisceretur. ipse omnibus rebus diligentissime cōnstitutis, liberis suis l. caesari qui tum ei prō quaestore fuerat commendatis, et sine suspicione, uultu atque sermone quō superiore tempore usus fuerat dum dormitum isset, ferrum intrō clam in cubiculum tulit atque ita se traiecit. qui cum anima nondum exspirata concidisset, et impetu factō in cubiculum ex suspicione medicus familiaresque continere atque uolnus obligare coepissent, ipse suis manibus uulnus crudelissime diuellit atque animō praesenti se interemit. quem uticēnses quamquam oderant partium gratia, tamen propter eius singularem integritatem et quod dissimillimus reliquorum ducum fuerat quodque uticam mirificis operibus munierat turribusque auxerat, sepultura adficiunt. quō interfectō l. caesar ut aliquid sibi ex ea re auxilii pararet conuocatō populō contione habita cohortatus omnes ut portae aperirentur: se in c. caesaris clementia magnam spem habere. itaque portis patefactis utica egressus caesari imperatori obuiam proficiscitur. messala, ut erat imperatum, uticam peruenit omnibusque portis custodias ponit.

caesar interim ab thapsō progressus ussetam peruenit, ubi scipiō magnum frumenti numerum armorum telorum ceterarumque rerum cum paruō praesidiō habuerat. id adueniēns potitur, deinde hadrumetum peruenit. quō cum sine mora introisset, armis frumentō pecuniaque cōnsiderata q. ligariō c. cōnsidiō filiō qui tum ibi fuerant uitam concessit. deinde eodem die hadrumetō egressus liuineiō regulō cum legione ibi relictō uticam ire contendit. cui in itinere fit obuius l. caesar subitoque se ad genua proiecit uitamque sibi neque amplius quicquam deprecatur. cui caesar facile et prō natura sua et īnstitutō concessit, item caecinae c. ateiō p. atriō l. ocellae patri et filiō m. eppiō m. aquiniō catonis filiō damasippique liberis ex sua cōnsuetudine tribuit circiterque luminibus accēnsis uticam peruenit atque extra oppidum ea nocte mānsit.

posterō die mane in oppidum introit contioneque aduocata uticēnses incolas cohortatus gratias prō eorum erga se studiō agit, ciues autem romanōs negotiatores et eōs qui inter ccc pecunias contulerant uarō et scīpiōni multis uerbis accusat et de eorum sceleribus longiore habita oratione ad extremum ut sine metu prodirent edicit: se eis dumtaxat uitam concessurum; bona quidem eorum se uenditurum, ita tamen qui eorum ipse sua bona redemisset, se bonorum uenditionem inducturum et pecuniam multae nomine relaturum, ut incolumitatem retinere posset. quibus metu exsanguibus de uitaque ex suō promeritō desperantibus subitō oblata salute libentes cupidique condicionem acceperunt petieruntque a caesare ut uniuersis ccc unō nomine pecuniam imperaret. itaque bis miliēns sestertiō his imposito, ut per triennium sex pēnsionibus populō romanō soluerent, nullō eorum recusante ac se eō demum die natōs praedicantes laeti gratias agunt caesari.

rex interim iuba ut ex proeliō fugerat, una cum petreiō interdiu in uillis latitandō tandem nocturnis itineribus cōnfectis in regnum peruenit atque ad oppidum zamam, ubi ipse domicilium coniuges liberosque habebat, quō ex cunctō regnō omnem pecuniam carissimasque res comportauerat quodque initō bellō operibus maximis muniuerat, accedit. quem antea oppidani rumore exoptatō de caesaris uictoria auditō ob has causas oppidō prohibuerunt quod bellō contra populum romanum susceptō in oppidō zamae lignis congestis maximam in mediō forō pyram cōnstruxerat, ut si forte bellō foret superatus, omnibus rebus eō coaceruatis, dein ciuibus cunctis interfectis eodemque proiectis igne subiectō tum demum se ipse īnsuper interficeret atque una cum liberis coniugibus ciuibus cunctaque gaza regia cremaretur. postquam iuba ante portas diu multumque primō minis prō imperiō egisset cum zamēnsibus, dein cum se parum proficere intellexisset, precibus orasset uti se ad suōs deōs penates admitterent, ubi eōs perstare in sententia animaduertit nec minis nec precibus suis moueri quō magis se reciperent, tertiō petit ab eis, ut sibi coniuges liberosque redderent ut secum eōs asportaret. postquam sibi nihil omninō oppidanōs respōnsum reddere animaduertit, nulla re ab his impetrata ab zama discedit atque ad uillam suam cum m. petreiō paucisque equitibus cōnfert se.

 zamēnses interim legatōs de his rebus ad caesarem uticam mittunt, petuntque ab eō uti antequam rex manum colligeret seseque oppugnaret, sibi auxilium mitteret: se tamen paratōs esse, sibi quoad uita suppeteret, oppidum seque ei reseruare. legatōs conlaudatōs caesar domum iubet antecedere ac suum aduentum praenuntiare. ipse posterō die utica egressus cum equitatu in regnum ire contendit. interim in itinere ex regiis copiis duces complūrēs ad caesarem ueniunt orantque ut sibi ignoscat. quibus supplicibus uenia data zamam perueniunt. rumore interim perlatō de eius lenitate clementiaque propemodum omnes regni equitēs zamam perueniunt ad caesarem ab eoque sunt metu periculoque liberati.

dum haec utrobique geruntur, cōnsidius qui thysdrae cum familia sua gladiatoria manu gaetulisque praeerat, cognita caede suorum domitiique et legionum aduentu perterritus desperata salute oppidum deserit seque clam cum paucis barbaris pecunia onustus subducit atque in regnum fugere contendit. quem gaetuli sui comites in itinere praedae cupidi concidunt seque in quascumque potuere partes cōnferunt. c. interim uergilius postquam terra marique clausus se nihil proficere intellexit suosque interfectōs aut fugatos, m. catonem uticae sibi ipsum manus attulisse, regem uagum ab suisque desertum ab omnibus aspernari, saburram eiusque copias ab sittiō esse deletas, uticae caesarem sine mora receptum, de tantō exercitū reliquias esse nullas, ipse sibi suisque liberis a c. caniniō procōnsule qui eum obsidebat, fide accepta seque et sua omnia et oppidum procōnsuli tradit. 
rex interim ab omnibus ciuitatibus exclusus desperata salute cum iam omnia conatus esset, cum petreio, ut cum uirtute interfecti esse uiderentur, ferrō inter se depugnant, atque firmior imbecilliorem iubam petreius facile ferrō cōnsumpsit. deinde ipse sibi cum conaretur gladiō traicere pectus nec posset, precibus a seruō suō impetrauit ut se interficeret, idque obtinuit.

p. sittius interim pulsō exercitū saburrae praefecti iubae ipsoque interfectō cum iter cum paucis per mauretaniam ad caesarem faceret, forte incidit in faustum afraniumque qui eam manum habebant qua uticam diripuerant, iterque in hispaniam intendebant et erant numerō circiter ∞. itaque celeriter nocturnō tempore īnsidiis dispositis eōs prima luce adortus praeter paucōs equitēs qui ex primō agmine fugerant, reliquōs aut interfecit aut in deditionem accepit, afranium et faustum cum coniuge et liberis uiuōs capit. paucis post diebus dissēnsione in exercitū orta faustus et afranius interficiuntur; pompeiae cum fausti liberis caesar incolumitatem suaque omnia concessit.

scipiō interim cum damasippō et torquatō et plaetoriō rustianō nāuibus longis diu multumque iactati cum hispaniam peterent, ad hipponem regium deferuntur, ubi classis p. sitti ad id tempus erat. a qua pauciora ab amplioribus circumuenta nauigia deprimuntur, ibique scipiō cum quōs paulō ante nominaui interiit.

caesar interim zamae auctione regia facta bonisque eorum uenditis qui ciues romani contra populum romanum arma tulerant, praemiisque zamēnsibus qui de rege excludendō cōnsilium ceperant tributis, uectigalibusque regiis irrogatis ex regnoque prouincia facta atque ibique sallustiō prō cōnsule cum imperiō relictō ipse zama egressus uticam se recepit. ibi bonis uenditis eorum qui sub iuba petreioque ordines duxerant, itemque thapsitanis IIS XX, conuentui eorum IIS XXX, itemque hadrumetinis IIS XXX, conuentui eorum IIS l multae nomine imponit; ciuitates bonaque eorum ab omni iniuria rapinisque defendit. leptitanōs quorum superioribus annis bona iuba diripuerat, et ad senatum questi per legatōs atque arbitris a senatu datis sua receperant, XXX centenis milibus pondō olei in annōs singulōs multat, ideō quod initiō per dissēnsionem principum societatem cum iuba inierant eumque armis militibus pecunia iuuerant. thysdritanōs propter humilitatem ciuitatis certō numerō frumenti multat.

his rebus gestis idibus iun. uticae classem cōnscendit et post diem tertium caralis in sardiniam peruenit. ibi sulcitanōs quod nasidium eiusque classem receperant copiisque iuuerant, IIS c multat et prō decumis octauas pendere iubet bonaque paucōrum uendit et ante diem IIII kal. quintil. nāuēs cōnscendit et a caralibus secundum terram prouectus duodetricēnsimō die, ideō quod tempestatibus in portibus cohibebatur, ad urbem romam uenit.