Ge. ergo ausculta. Da. hanc operam tibi dico.
Ge. seni' nostri, Dave, fratrem maiorem Chremem
nostin? Da. quidni? Ge. quid? eiu' gnatum Phaedriam?
Da. tam quam te. Ge. evenit senibus ambobus simul
iter illi in Lemnum ut esset, nostro in Ciliciam
ad hospitem antiquom. is senem per epistulas
pellexit modo non montis auri pollicens.
Da. quoi tanta erat res et supererat? Ge. desinas:
sic est ingenium. Da. oh regem mĕ ĕsse oportuit!
Ge. abeuntes ambo hic tum senes me filiis
relinquont quasi magistrum. Da. o Geta, provinciam
cepisti duram. Ge. mi usu venit, hoc scio:
memini relinqui me deo irato meo.
coepi advorsari primo: quid verbis opust?
seni fideli' dum sum scapulas perdidi.
Da. venere in mentem mi istaec: "namque inscitiast
advorsu' stimulum calces." Ge. coepi îs omnia
facere, obsequi quae vellent. Da. scisti uti foro.
Ge. noster mali nil quicquam primo; hic Phaedria
continuo quandam nactus est puellulam
citharistriam, hanc ardere coepit perdite.
ea serviebat lenoni inpurissimo,
neque quod daretur quicquam; id curarant patres.
restabat aliud nil nisi oculos pascere,
sectari, in ludum ducere et redducere.
nos otiosi operam dabamus Phaedriae.
in quo haec discebat ludo, exadvorsum ilico
tonstrina erat quaedam: hic solebamus fere
plerumque eam opperiri dum inde iret domum.
interea dum sedemus illi, intervenit
adulescens quidam lacrumans. nos mirarier:
rogamu' quid sit. "numquam aeque" inquit "ac modo
paupertas mihi onu' visumst et miserum et grave.
modo quandam vidi virginem hic viciniae
miseram s<³ua>³m matrem lamentari mortuam.
ea sita erat exadvorsum neque ĭlli benivolus
neque notu' neque vicinus extra unam aniculam
quisquam aderat qui adiutaret funu': miseritumst.
virgo ipsa facie egregia." quid verbis opust?
commorat omnis nos. ibi continuo Antipho
"voltisne eamu' visere?" alius "censeo:
eamu': duc nos sodes." imus venimus
videmu'. virgo pulchra, et quo mage diceres,
nil aderat adiumenti ad pulchritudinem:
capillu' passu', nudu' pes, ipsa horrida,
lacrumae, vestitu' turpis: ut, ni vis boni
in ipsa inesset forma, haec formam exstinguerent.
ill' quĭ ĭllam amabat fidicinam tantummodo
"satis" inquit "scitast"; noster vero . . Da. iam scio:
amare coepit. Ge. scin quam? quŏ ĕvadat vide.
postridie ad anum recta pergit: obsecrat
ut sibi ĕiu' faciat copiam. illa enĭm se negat
neque eum aequom facere ait: illam civem esse Atticam,
bonam bonis prognatam: sĭ ŭxorem velit,
lege id licere facere: sin aliter, negat.
noster quid ageret nescire: et ĭllam ducere
cupiebat et metuebat absentem patrem.
Da. non, si redisset, <³ei>³ pater veniam daret?
Ge. ille indotatam virginem atque ignobilem
daret illi? numquam faceret. Da. quid fit denique?
Ge. quid fiat? est parasitu' quidam Phormio,
homo confidens: quĭ ĭllum di omnes perduint!
Da. quid ĭs fecit? Ge. hoc consilium quod dicam dedit:
"lex est ut orbae, qui sint genere proxumi,
îs nubant, et ĭllos ducere eadem haec lex iubet.
ego te cognatum dicam et tibi scribam dicam;
paternum amicum me adsimulabo virginis:
ad iudices veniemu': qui fuerit pater,
quae mater, qui cognata tibi sit, omnia haec
confingam, quod erit mihi bonum atque commodum;
quom tu horum nil refelles vincam scilicet:
pater aderit: mihi paratae lites: quid mea?
illa quidem nostra erit." Da. iocularem audaciam!
Ge. persuasit homini: factumst: ventumst: vincimur
duxit. Da. quid narras? Ge. hoc quod audis.

------------------------------------------------------
------------------------------------------------------

mercator quidam fuit Syracusis senex,
eí sunt nati filii gemini duo,
ita forma simili pueri, út mater sua
non internosse posset quae mammam dabat,	20
neque adeo mater ipsa quae illos pepererat,
ut quidem ille dixit mihi, qui pueros viderat:
ego illós non vidi, ne quis vostrum censeat.
postquam iam pueri septuennes sunt, pater
oneravit navem magnam multis mercibus;	25
imponit geminum álterum in navem pater,
Tarentum avexit secum ad mercatum simul,
illum reliquit alterum ápud matrem domi.
Tarenti ludi forte erant, cum illuc venit.
mortales multi, ut ad ludos, convenerant:	30
puér aberravit inter homines a patre.
Epidamniensis quidam ibi mercator fuit,
is puerum tollit avehitque Epidamnium.
pater eius autem postquam puerum perdidit,
animum despondit, eaque is aegritudine	35
paucis diebus post Tarenti emortuost.
postquam Syracusas de ea re rediit nuntius
ad avom puerorum, puerum surruptum alterum
patremque pueri Tarenti esse emortuom,
immutat nomen avos huic gemino alteri;	40
ita illum dilexit, qui subruptust, alterum:
illius nomen indit illi qui domi est,
Menaechmo, idem quod alteri nomen fuit;
et ipsus eodem est avos vocatus nomine
(propterea illius nomen memini facilius,	45
quia illúm clamore vidi flagitarier).