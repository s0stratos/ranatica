[ANDRIA]

[PROLOGUS] poēta quom prīmum animum ad scrībendum appulit:
id sibi negoti crēdidit solum dari:
populō ut placērent quās fēcisset fābulās.
uerum aliter ēuenīre multō intellegit:
nam in prōlogīs scrībundīs operam abūtitur:
nōn qui argūmentum nārret: sed qui maleuolī
ueteris poētae maledictīs respondeat.
nunc quam rem uitiō dent quaesō animum aduortite.
menander fecit andriam et perintiam.
qui utramuis rēctē nōrit, ambās nōuerit:
nōn ita dissimilī sunt argūmentō: et tamen
dissimilī ōrātiōne sunt factae ac stilō.
quae conuēnēre in andriam ex perintiā,
fatētur trānstulisse atque ūsum prō suis.
id istī uituperant factum: atque in eō disputant,
contāminārī nōn decēre fābulās.
faciuntne intellegendō ut nil intellegant:
qui quom hunc accūsant, naeuium plautum ennium
accūsant: quos hic noster auctōrēs habet:
quōrum aemulārī exoptat neglegentiam:
potius quam istōrum obscūram dīligentiam.
dehinc ut quiēscant porrō moneō: et dēsinant
maledīcere: malefacta ne nōscant sua.
fauēte, adeste aequō animō et rem cognōscite:
ut pernoscātis: ecquid speī sit relicuom,
posthāc quās faciet de integrō cōmoediās,
spectandae an exigendae sint uobis prius.

[SIMŌ] uos istaec intrō auferte: abite. sosia:
ades dum: paucīs tē uolō. [SŌSIA] dictum putā:	
nemp ut cūrentur rēctē haec? [SIMŌ] immō aliud. [SŌSIA] quid est
quod tibi mea ars efficere hoc possit amplius?	
[SIMŌ] nil istāc opus est arte ad hanc rem quam parō:	
sed eis quās semper in tē intellexī sitās:	
fide et taciturnitāte. [SŌSIA] exspectō quid uelis.	
[SIMŌ] ego postquam tē emi: a paruolō ut semper tibi
apud mē iūsta et clēmēns fuerit seruitus	
scīs. fēcī ex seruō ut essēs libertus mihi:	
proptereā quod seruībās līberāliter:	
quod habuī summum pretium, persoluī tibi.	
[SŌSIA] in memoriā habeō. [SIMŌ] haud mūtō [SŌSIA] factum gaudeō
si tibi quid fēcī aut faciō quod placeat, simō,	
et id grātum fuisse aduorsum tē habeō grātiam.	
sed hoc mihi molestumst: nam istaec commemorātiō	
quasi exprobrātiōst inmemoris beneficī.	
quīn tu unō uerbō dic quid est quod mē uelis.
[SIMŌ] ita faciam. hoc prīmum in hac re praedicō tibi:	
quās crēdis esse hās nōn sunt uērae nūptiae.	
[SŌSIA] quor simulās igitur? [SIMŌ] rem omnem a prīncipiō audiēs:	
eō pactō et gnātī uītam et cōnsilium meum	
cognōscēs et quid facere in hac re tē uelim.
nam is postquam excessit ex epēbīs, sosia, et	
lībrius uīuendī fuit potestās nam anteā	
qui scīre possēs aut ingenium nōscere,	
dum aetās metus magister prohibēbant? [SŌSIA] itast.	
[SIMŌ] quod plērīque omnēs faciunt adulēscentulī,
ut animum ad aliquod studium adiungant, aut equōs	
alere aut canes ad uēnandum aut ad pilosopōs,	
hōrum ille nil ēgregiē praeter cētera	
studēbat et tamen omnia haec mediocriter.	
gaudēbam. [SŌSIA] nōn iniūria: nam id arbitror
adprīmē in uīta esse ūtile, ut nēquid nimis.	
[SIMŌ] sic uīta erat: facile omnis perferre ac pati:	
cum quibus erat quomque una is sēsē dedere,	
eōrum obsequī studiīs, aduersus nēminī,	
numquam praepōnēns sē illis: ita ut facillumē
sine inuidia laudem inueniās et amīcōs parēs.	
[SŌSIA] sapienter uītam īnstituit: namque hoc tempore	
obsequium amīcōs, uēritās odium parit.	
[SIMŌ] intereā mulier quaedam abhinc triennium	
ex andrō commigrāuit huc uīcīniae,
inopiā et cognātōrum neglegentiā	
coacta, ēgregiā fōrmā atque aetāte integrā.	
[SŌSIA] ei, uereor nēquid andria adportet mali!	
[SIMŌ] prīmō haec pudīcē uītam parce ac dūriter	
agēbat, lānā ac tēlā uictum quaeritāns:
sed postquam amāns accessit pretium pollicēns	
ūnus et item alter, ita ut ingeniumst omnium	
hominum ab labōre prōclīue ad lubīdinem,	
accēpit condiciōnem, dehinc quaestum occipit.	
qui tum illam amābant forte, ita ut fit, fīlium
perdūxēre illūc, sēcum ut una esset, meum.	
egomet continuō mēcum certē captus est:	
habet. obseruābam mane illōrum seruolōs	
uenientīs aut abeuntis: rogitābam heus puer,	
dic sōdēs, quis heri crūsidem habuit? nam andriae
illi id erat nomen. [SŌSIA] teneō. [SIMŌ] paedrum aut clīniam	
dīcēbant aut nīcēratum: †nam i trēs tum simul†	
amābant. ehō quid pampilus? quid? sumbolam	
dedit, cēnāuit. gaudēbam. item aliō die	
quaerēbam: comperibam nil ad pampilum
quicquam attinēre. enimuērō spectātum satis	
putābam et magnum exemplum continentiae:	
nam qui cum ingeniīs cōnflīctātur eius modi	
neque commouētur animus in ea re tamen,	
sciās posse habēre iam ipsum suae uītae modum.
quom id mihi placēbat tum unō ore omnēs omnia	
bona dicere et laudāre fortūnās meās,	
qui gnātum habērem tālī ingeniō praeditum.	
quid uerbīs opus est? hac fāmā inpulsus cremēs	
ultrō ad mē uenit, ūnicam gnātam suam
cum dōte summa fīliō uxōrem ut daret.	
placuit: dēspondī. hic nūptiīs dictust dies.	
[SŌSIA] quid obstat quor nōn uērae fīant? [SIMŌ] audiēs.	
fermē in diēbus paucīs quibus haec acta sunt	
crūsis uīcīna haec moritur. [SŌSIA] ō factum bene!
beāstī: ei metuī a crūside. [SIMŌ] ibi tum fīlius	
cum illis qui amābant crūsidem una aderat frequēns:	
cūrābat una fūnus: trīstis interim,	
nōnnumquam conlacrumābat. placuit tum id mihi.	
sic cōgitābam hic paruae cōnsuētūdinis
causa huiius mortem tam fert familiāriter:	
quid si ipse amāsset? quid hic mihi faciet patrī?	
haec ego putābam esse omnia hūmānī ingenī	
mānsuētīque animī officia. quid multīs moror?	
egomet quoque eiius causa in fūnus prōdeō,
nil suspicāns etiam mali. [SŌSIA] hem quid id est? [SIMŌ] sciēs.	
ecfertur: īmus. intereā inter mulierēs	
quae ibi aderant forte ūnam aspiciō adulēscentulam	
formā [SŌSIA] bonā fortasse. [SIMŌ] et uoltū, sosia,	
adeō modestō, adeō uenustō ut nil suprā.
quia tum mihi lāmentārī praeter cēterās	
uīsast et quia erat fōrmā praeter cēterās	
honesta ac līberālī, accēdō ad pedisequās,	
quae sit rogō: sorōrem esse aiunt crūsidis.	
percussit īlicō animum. attāt hoc illud est,
hinc illae lacrumae, haec illast misericordia.	
[SŌSIA] quam timeō quōrsum ēuādās! [SIMŌ] fūnus interim	
prōcēdit: sequimur: ad sepulcrum uenimus:	
in ignem inpositast: flētur. intereā haec soror	
quam dīxī ad flammam accessit inprūdentius,
satis cum perīclō. ibi tum exanimātus pampilus	
bene dissimulatum amōrem et celatum indicat:	
adcurrit: mediam mulierem complectitur:	
mea glucerium, inquit quid agis? quor tē is perditum?	
tum illa, ut cōnsuētum facile amōrem cernerēs,
reiēcit sē in eum flēns quam familiāriter!	
[SŌSIA] quid ais? [SIMŌ] redeō inde īrātus atque aegrē ferēns:	
nec satis ad obiūrgandum causae. dīceret	
quid fēcī? quid commeruī aut peccāuī, pater?	
quae sēsē in ignem inicere uoluit, prohibuī
seruāuī. honesta ōrātiōst. [SŌSIA] rēctē putās:	
nam si illum obiūrgēs uītae qui auxilium tulit,	
quid faciās illi qui dederit damnum aut malum?	
[SIMŌ] uenit chremes postrīdiē ad mē clāmitāns:	
indignum facinu': comperisse pampilum
prō uxōre habēre hanc peregrīnam. ego illud sēdulō	
negāre factum. ille īnstat factum. dēnique	
ita tum discēdō ab illo, ut qui sē fīliam	
neget datūrum. [SŌSIA] nōn tu ibi gnātum . . ? [SIMŌ] ne haec quidem	
satis uehemēns causa ad obiurgandum. [SŌSIA] qui? cedō.
[SIMŌ] tute ipse his rebu' finem praescripsti, pater:	
prope adest quom alienō more uiuendumst mihi:	
sine nunc meō mē uiuere intereā modo.	
[SŌSIA] qui igitur relictus est obiurgandi locus?	
[SIMŌ] si propter amōrem uxōrem nolet dūcere:
ea prīmum ab illō animum aduortenda iniūriast:	
et nunc id operam do, ut per falsās nūptias	
uera obiurgandi causa sit, si deneget:	
simul sceleratu' dauo' sīquid cōnsilī	
habet, ut cōnsumat nunc quom nil obsint doli:
quem ego crēdō manibus pedibusque obnīxē omnia	
factūrum, magis id adeō mihi ut incommodet	
quam ut obsequātur gnatō. [SŌSIA] quāpropter? [SIMŌ] rogas?	
mala mēns, malus animu'. quem quidem ego si sēnserō . .	
sed quid opust uerbis? sin eueniat quod uolo,
in pamphilō ut nil sit morae, restat chremes	
cui mi expurgandus est: et sperō cōnfore.	
nunc tuomst officium hās bene ut adsimules nuptiās,	
perterrefaciās dauom, obserues fīlium	
quid agat, quid cum illō cōnsili captet. [SŌSIA] sat est:
curabō. [SIMŌ] eamu' nunciam intrō: i prae, sequar.	

[SIMŌ] nōn dubiumst quīn uxōrem nōlit fīlius:	
ita dāuom modo timēre sēnsī, ubi nūptias	
futūrās esse audīuit. sed ipse exit foras.	
[DĀUOS] mīrābar hoc si sic abīret et eri semper lēnitās
uerēbar quōrsum euaderet.
qui postquam audierat nōn datum iri fīliō uxōrem suo,	
numquam quoiquam nostrum uerbum fecit neque id aegrē tulit.	
[SIMŌ] at nunc faciet neque, ut opinor, sine tuō magnō malō.	
[DĀUOS] id uoluit nos sic necopīnantīs dūcī falsō gaudiō,
spērantīs iam āmōtō metū, interōscitantīs opprimī,	
ne esset spatium cōgitandī ad disturbandās nūptias:	
astūtē. [SIMŌ] carnufex quae loquitur? [DĀUOS] erus est neque prōuīderam.	
[SIMŌ] dāue. [DĀUOS] hem quid est? [SIMŌ] ehō dum ad mē. [DĀUOS] quid hic uolt? [SIMŌ] quid ais? [DĀUOS] qua de re? [SIMŌ] rogas?	
meum gnātum rūmor est amāre. [DĀUOS] id populus cūrat scīlicet.
[SIMŌ] hoccin agis an nōn? [DĀUOS] ego uērō istuc. [SIMŌ] sed nunc ea mē exquīrere	
inīquī patris est: nam quod antehāc fecit nil ad mē attinet.	
dum tempus ad eam rem tulit, sīuī animum ut explēret suom:	
nunc hic dies aliam uītam defert, aliōs mōrēs postulat:	
dehinc postulō sīue aequomst tē oro, dāue, ut redeat iam in uiam.
hoc quid sit? omnēs qui amant grauiter sibi dari uxōrem ferunt.	
[DĀUOS] ita aiunt. [SIMŌ] tum sīquis magistrum cepit ad eam rem inprobum,	
ipsum animum aegrotum ad deteriorem partem plerumque adplicat.	
[DĀUOS] nōn hercle intellegō. [SIMŌ] nōn? hem. [DĀUOS] nōn: dauo' sum, nōn oedipus.	
[SIMŌ] nempe ergō aperte uis quae restant mē loqui? [DĀUOS] sane quidem.
[SIMŌ] si sēnserō hodiē quicquam in his tē nuptiis	
fallaciae cōnārī quō fīant minus,	
aut uelle in ea re ostendī quam sis callidus,	
uerberibu' caesum tē in pistrinum, dāue, dedam usque ad necem,	
ea lege atque omine ut, si tē inde exemerim, ego prō tē molam.
quid, hoc intellextin? an nōndum etiam ne hoc quidem? [DĀUOS] immō callide:	
ita apertē ipsam rem modo locutu's, nil circum itiōne ūsus es.	
[SIMŌ] ubiuīs facilius passus sim quam in hac re mē dēlūdier.	
[DĀUOS] bona uerba, quaesō! [SIMŌ] inrīdēs? nil mē fallis. sed dicō tibi:	
ne temere faciās: neque tu haud dicās tibi nōn praedictum: caue!

[DĀUOS] enimuērō, dāue, nil locīst sēgnitiae neque socordiae,	
quantum intellexī modo senis sententiam de nūptiīs:	
quae si nōn astū prōuidentur, mē aut erum pessum dabunt.	
nec quid agam certumst, pampilumne adiūtem an auscultem seni.	
si illum relinquō, eius uītae timeō: sin opitulōr, huiius minās,
quoi uerba dare difficilest: prīmum iam de amōre hoc comperit:	
mē īnfēnsus seruat nēquam faciam in nūptiīs fallāciam.	
si sēnserit, periī: aut si lubitum fuerit, causam ceperit	
quō iure quaque iniuria praecipitem mē in pistrinum dabit.	
ad haec mala hoc mi accedit etiam: haec andria,
sīue ista uxor sīue amīcast, grauida e pamphilost.	
audireque eorumst operae pretium audaciam	
nam inceptiost amentium, haud amantium:	
quidquid peperisset decreuerunt tollere.	
et fingunt quandam inter sē nunc fallaciam
ciuem atticam esse hanc: fuit ōlim quidam senex	
mercator: nauim is fregit apud andrum īnsulam:	
is obiit mortem. ibi tum hanc eiectam chrysidis	
patrem recepisse orbam paruam. fabulae!	
miquidem hercle nōn fit ueri simile: atque ipsis commentum placet.
sed mysis ab ea ēgreditur. at ego hinc mē ad forum ut	
conueniam pampilum, ne de hac re pater inprūdentem opprimat.	

[MŪSIS] audīuī, arculis, iamdūdum: lesbiam addūcī iubes.	
sane pol illa tēmulentast mulier et temerāria	
nec satis digna quoi committās prīmō partū mulierem.
tamen eam addūcam? inportūnitātem spectāte aniculae	
quia compōtrīx eius est. di, date facultātem obsecrō	
huic pariundī atque illi in aliīs potiu' peccandi locum.	
sed quidnam pamphilum exanimatum uideo? uereor quid siet.	
opperiar, ut sciam num quid nam haec turba tristitiae adferat.

[PAMPILUS] hoccinest humanum factu aut inceptu? hoccinest officium patris?	
[MYSIS] quid illud est? [PAMPILUS] prō deum fidem quid est, si haec nōn contumeliast?
uxōrem decrerat dare sēsē mi hodie: nonne oportuit	
praescisse mē ante? nonne priu' communicatum oportuit?	
[MUSIS] miseram mē, quod uerbum audio!
[PAMPILUS] quid? chremes, qui denegarat sē commissurum mihi	
gnātam suam uxōrem, id mutauit quia mē inmutatum uidet?	
itane obstinate operam dat ut mē a glyceriō miserum abstrahat?	
quod si fit pereō funditus.	
adeon hominem esse inuenustum aut īnfelicem quemquam ut ego sum!
prō deum atque hominum fidem!	
nullon ego chremeti' pactō adfinitatem effugere potero?	
quot modis contemptu' spretu'! facta trānsacta omnia. hem	
repudiatu' repetor. quam ob rem? nisi si id est quod suspicor:	
aliquid mōnstri alunt: ea quoniam nemini obtrudi potest,
itur ad mē. [MUSIS] oratiō haec mē miseram exanimauit metu.
[PAMPILUS] nam quid ego dicam de patre? ah	
tantamne rem tam neglegenter agere! praeteriēns modo	
mi apud forum uxor tibi ducendast, pamphile, hodie inquit: para,	
abi domum. id mihi uisust dicere abi citō ac suspende tē.
obstipui. cēnsen mē uerbum potuisse ullum proloqui? aut	
ullam causam, ineptam saltem falsam iniquam? obmutui.	
quod si ego rescissem id priu', quid facerem sīquis nunc mē roget:	
aliquid facerem ut hoc ne facerem. sed nunc quid prīmum exsequar?	
tot mē inpediunt curae, quae meum animum diuorsae trahunt:
amor, misericordia huiius, nuptiarum sollicitatio,	
tum patri' pudor, qui mē tam leni passus est animō usque adhuc	
quae meō quomque animō lubitumst facere. eine ego ut aduorser? ei mihi!	
incertumst quid agam. [MUSIS] misera timeō incertum hoc quorsus accidat.
sed nunc peropust aut hunc cum ipsa aut de illa aliquid mē aduorsum hunc loqui:
dum in dubiost animu', paullō momentō huc uel illuc impellitur.	
[PAMPILUS] quis hic loquitur? mysis, salue. [MUSIS] ō salue, pamphile. [PAMPILUS] quid agit? [MUSIS] rogas?
laborat e dolore atque ex hoc misera sollicitast, diem	
quia ōlim in hunc sunt cōnstitutae nuptiae. tum autem hoc timet,	
ne deserās sē. [PAMPILUS] hem egone istuc conari queam?
egon propter mē illam decipi miseram sinam,	
quae mihi suom animum atque omnem uītam credidit,	
quam ego animō egregie caram prō uxore habuerim?	
bene et pudice eius doctum atque eductum sinam	
coactum egestate ingenium inmutarier?
nōn faciam. [MUSIS] haud uerear si in tē solō sit situm:
sed uim ut queās ferre. [PAMPILUS] adeon mē ignauom putās,	
adeon porrō ingratum aut inhumanum aut ferum,	
ut neque mē cōnsuetudō neque amor neque pudor	
commoueat neque commoneat ut seruem fidem?
[MUSIS] unum hoc scio, hanc meritam esse ut memor esses sui.
[PAMPILUS] memor essem? ō mysis mysis, etiam nunc mihi	
scripta illa dicta sunt in animō chrysidis	
de glyceriō. iam ferme moriēns mē uocat:	
accessi: uos semotae: nos soli: incipit
mi pamphile, huiius formam atque aetatem uides,	
nec clam tē est quam illi nunc utraeque inutiles	
et ad pudicitiam et ad rem tutandam sient.	
quod ego per hanc tē dexteram orō et genium tuom,	
per tuam fidem perque huiius solitudinem
tē obtestor ne abs tē hanc segreges neu deseras.	
si tē in germani fratri' dilexi loco	
sīue haec tē solum semper fecit maxumi	
seu tibi morigera fuit in rebus omnibus,	
tē istī uirum do, amicum tutorem patrem:
bona nostra haec tibi permittō et tuae mandō fidei.	
hanc mi in manum dat: mors continuō ipsam occupat.	
accepi: acceptam seruabō. [MUSIS] ita sperō quidem.
[PAMPILUS] sed quor tu abis ab illa? [MUSIS] obstetricem accersō. [PAMPILUS] propera. atque audin?
uerbum unum caue de nuptiis, ne ad morbum hoc etiam . . [MUSIS] teneō.

[CARINUS] quid ais, byrria? daturne illa pamphilō hodie nuptum? [BURRIA] sic est.
[CARINUS] qui scīs? [BURRIA] apud forum modo e dauō audiui. [CARINUS] uae miserō mihi!
ut animus in spe atque in timore usque antehac attentus fuit,	
ita, postquam adempta spes est, lassu' cura cōnfectus stupet.	
[BURRIA] quaesō edepol, charine, quoniam nōn potest id fieri quod uis,
id uelis quod possit. [CARINUS] nil uolō aliud nisi philumenam. [BURRIA] ah
quantō satiust tē id dare operam qui istum amōrem ex animō amoueās tuo,	
quam id loqui quō mage lubidō frustra incendatur tua!	
[CARINUS] facile omnēs quom ualemu' recta cōnsilia aegrotis damus.
tu si hic sis aliter sentias. [BURRIA] age age, ut lubet. [CARINUS] sed pamphilum
uideō. omnia experiri certumst priu' quam pereō. [BURRIA] quid hic agit?
[CARINUS] ipsum hunc orabo, huic supplicabo, amōrem huic narrabō meum:
credō impetrabō ut aliquot saltem nuptiis prodat dies:	
intereā fiet aliquid, sperō. [BURRIA] id aliquid nil est. [CARINUS] byrria,
quid tibi uidetur? adeon ad eum? [BURRIA] quidni? si nil impetres,
ut tē arbitretur sibi paratum moechum, si illam duxerit.	
[CARINUS] abin hinc in malam rem cum suspicione istac, scelus?
[PAMPILUS] charinum uideō. salue. [CARINUS] ō salue, pamphile:
ad tē adueniō spem salutem auxilium cōnsilium expetēns.	
[PAMPILUS] neque pol cōnsili locum habeō neque ad auxilium copiam.
sed istuc quidnamst? [CARINUS] hodie uxōrem ducis? [PAMPILUS] aiunt. [CARINUS] pamphile,
si id facis, hodie postremum mē uides. [PAMPILUS] quid ita? [CARINUS] ei mihi,
uereor dicere: huic dic quaeso, byrria. [BURRIA] ego dicam. [PAMPILUS] quid est?
[BURRIA] spōnsam hic tuam amat. [PAMPILUS] ne iste haud mēcum sentit. ehō dum dic mihi:
num quid nam ampliu' tibi cum illa fuit, charine? [CARINUS] aha, pamphile,
nil. [PAMPILUS] quam uellem! [CARINUS] nunc tē per amicitiam et per amōrem obsecro,
principiō ut ne ducas. [PAMPILUS] dabō equidem operam. [CARINUS] sed si id nōn potest
aut tibi nuptiae hae sunt cordi, [PAMPILUS] cordi! [CARINUS] saltem aliquot dies
profer, dum proficiscor aliquō ne uideam. [PAMPILUS] audi nunciam:	
ego, charine, ne utiquam officium liberi esse hominis puto,
quom is nil mereat, postulare id gratiae adponi sibi.	
nuptiās effugere ego istās malō quam tu adipiscier.	
[CARINUS] reddidisti animum. [PAMPILUS] nunc siquid potes aut tu aut hic byrria,
facite fingite inuenite efficite qui detur tibi:	
ego id agam mihi qui ne detur. [CARINUS] sat habeō. [PAMPILUS] dauom optume
uideo, quoius cōnsiliō fretu' sum. [CARINUS] at tu hercle haud quicquam mihi,
nisi ea quae nil opu' sunt scire. fugin hinc? [BURRIA] ego uerō ac lubēns.

[DĀUOS] di boni, boni quid porto? sed ubi inueniam pamphilum,	
ut metum in quō nunc est adimam atque expleam animum gaudio?	
[CARINUS] laetus est nescioquid. [PAMPILUS] nil est: nondum haec resciuit mala.
[DĀUOS] quem ego nunc credo, si iam audierit sibi paratās nuptiās . .	
[CARINUS] audin tu illum? [DĀUOS] totō mē oppidō exanimatum quaerere.
sed ubi quaeram? quō nunc prīmum intendam? [CARINUS] cessās conloqui?
[DĀUOS] habeō. [PAMPILUS] dāue, ades resiste. [DĀUOS] quis homost, qui mē . . ? ō pamphile,	
tē ipsum quaerō. eugae, charine! ambō opportune: uos uolō.
[PAMPILUS] dāue, periī. [DĀUOS] quīn tu hoc audi. [CARINUS] interii. [DĀUOS] quid timeās sciō.
[PAMPILUS] mea quidem hercle certe in dubiō uitast. [DĀUOS] et quid tu, sciō.	
[PAMPILUS] nuptiae mi . . [DĀUOS] etsi scio? [PAMPILUS] hodie . . [DĀUOS] obtundis, tam etsi intellego?	
id paues ne ducās tu illam: tu autem ut ducas. [CARINUS] rem tenes.
[PAMPILUS] istuc ipsum. [DĀUOS] atque istuc ipsum nil periclist: mē uide.
[PAMPILUS] obsecrō tē, quam prīmum hoc mē libera miserum metu. [DĀUOS] em	
liberō: uxōrem tibi nōn dat iam chremes. [PAMPILUS] qui scīs? [DĀUOS] sciō.	
tuo' pater modo mē prehendit: ait tibi uxōrem dare	
hodie, item alia multa quae nunc nōn est narrandi locus.	
continuō ad tē properāns percurrō ad forum ut dicam haec tibi.
ubi tē nōn inueniō ibi escendō in quendam excelsum locum,	
circumspiciō: nusquam. forte ibi huiius uideō byrriam:	
rogō: negat uidisse. mihi molestum: quid agam cogitō.	
redeunti intereā ex ipsa re mi incidit suspiciō hem	
paullulum opsoni: ipsu' tristis: de inprouisō nuptiae:
nōn cohaerent. [PAMPILUS] quorsu' nam istuc? [DĀUOS] ego mē continuō ad chremem.	
quom illō aduenio, solitudō ante ostium: iam id gaudeō.	
[CARINUS] rēctē dici'. [PAMPILUS] perge. [DĀUOS] maneō. intereā intrō ire neminem
uideo, exire neminem: matronam nullam in aedibus,	
nil ornati, nil tumulti: accessi: intrō aspexi. [PAMPILUS] sciō:
magnum signum. [DĀUOS] num uidentur conuenire haec nuptiis?	
[PAMPILUS] nōn opinor, dāue. [DĀUOS] opinor narras? nōn rēctē accipis:	
certa res est. etiam puerum inde abiēns conueni chremi:	
holera et pisciculos minutos ferre obolō in cenam seni.	
[CARINUS] liberatu' sum hodie, dāue, tua opera. [DĀUOS] ac nullus quidem.
[CARINUS] quid ita? nempe huic prorsus illam nōn dat. [DĀUOS] ridiculum caput,
quasi necesse sit, si huic nōn dat, tē illam uxōrem ducere,	
nisi uides, nisi senis amicos orās ambis. [CARINUS] bene mones:
ibo, etsi hercle saepe iam mē spes haec frustratast. uale.	

[PAMPILUS] quid igitur sibi uolt pater? quor simulat? [DĀUOS] ego dicam tibi.
si id suscēnseat nunc quia nōn det tibi uxōrem chremes,	
ipsu' sibi esse iniuriu' uideatur, neque id iniuria,	
priu' quam tuom ut sēsē habeat animum ad nuptiās perspexerit:	
sed si tu negaris ducere, ibi culpam in tē trānsferet:	
tum illae turbae fient. [PAMPILUS] quiduis patiar. [DĀUOS] pater est, pamphile:
difficilest. tum haec solast mulier. dictum ac factum inuenerit	
aliquam causam quam ob rem eiciat oppidō. [PAMPILUS] eiciat? [DĀUOS] citō.	
[PAMPILUS] cedō igitur quid faciam, dāue? [DĀUOS] dic tē ducturum. [PAMPILUS] hem. [DĀUOS] quid est?	
[PAMPILUS] egon dicam? [DĀUOS] quor nōn? [PAMPILUS] numquam faciam. [DĀUOS] ne nega.	
[PAMPILUS] suadere noli. [DĀUOS] ex ea re quid fiat uide.
[PAMPILUS] ut ab illa excludar, hoc concludar. [DĀUOS] nōn itast.	
nempe hoc sic esse opinor: dicturum patrem	
ducās uolō hodie uxōrem: tu ducam inquies:	
cedō quid iurgabit tēcum? hic reddes omnia.	
quae nunc sunt certa ei cōnsilia, incerta ut sient
sine omni perīclō. nam hoc haud dubiumst quīn chremes	
tibi nōn det gnātam: nec tu ea causa minueris	
haec quae facis, ne is mutet suam sententiam.	
patri dic uelle, ut, quom uelit, tibi iure irasci nōn queat.	
nam quod tu speres propulsabō facile uxōrem his moribus:
dabit nemō: inueniet inopem potiu' quam tē corrumpi sinat.	
sed si tē aequō animō ferre accipiet, neglegentem feceris:	
aliam otiosu' quaeret: intereā aliquid acciderit boni.	
[PAMPILUS] itan credis? [DĀUOS] haud dubium id quidemst. [PAMPILUS] uide quō mē inducas. [DĀUOS] quīn taces?	
[PAMPILUS] dicam. puerum autem ne resciscat mi esse ex illa cautiost:
nam pollicitus sum suscepturum. [DĀUOS] ō facinus audax! [PAMPILUS] hanc fidem	
sibi mē obsecrauit, qui sē sciret nōn deserturum, ut darem.	
[DĀUOS] curabitur. sed pater adest. caue tē esse tristem sentiat.	
simō dauos PAMPHILUS	
[SIMŌ] reuisō quid agant aut quid captent cōnsili.	
[DĀUOS] hic nunc nōn dubitat quīn tē ducturum neges.
uenit meditatus alicunde ex solō locō:	
orationem sperat inuenisse sē	
qui differat tē: proin tu fac apud tē ut sies.	
[PAMPILUS] modo ut possim, dāue! [DĀUOS] crede inquam hoc mihi, pamphile,	
numquam hodie tēcum commutaturum patrem
unum esse uerbum, si tē dices ducere.	

[BURRIA] eru' mē relictis rebu' iussit pamphilum
hodie obseruare, ut quid ageret de nuptiis	
scirem: id proptereā nunc hunc uenientem sequor.	
ipsum adeō praestō uideō cum dauō: hoc agam.
[SIMŌ] utrumque adesse uideō. [DĀUOS] em serua. [SIMŌ] pamphile.	
[DĀUOS] quasi de inprouisō respice ad eum. [PAMPILUS] ehem pater.	
[DĀUOS] probe. [SIMŌ] hodie uxōrem ducās, ut dixi, uolō.	
[BURRIA] nunc nostrae timeō parti quid hic respondeat.
[PAMPILUS] neque istic neque alibi tibi erit usquam in mē mora. [BURRIA] hem.
[DĀUOS] obmutuit. [BURRIA] quid dixit? [SIMŌ] facis ut tē decet,
quom istuc quod postulō impetrō cum gratia.	
[DĀUOS] sum uerus? [BURRIA] eru', quantum audio, uxore excidit.
[SIMŌ] i nunciam intrō, ne in mora, quom opu' sit, sies.	
[PAMPILUS] eō.— [BURRIA] nullane in re esse quoiquam homini fidem!
uerum illud uerbumst, uolgō quod dici solet,	
omnis sibi malle melius esse quam alteri.	
ego illam uidi: uirginem forma bona	
memini uideri: quō aequior sum pamphilo,	
si sē illam in somnis quam illum amplecti maluit.
renuntiabo, ut prō hoc malō mihi det malum.	

[DĀUOS] hic nunc mē credit aliquam sibi fallaciam	
portare et ea mē hic restitisse gratia.	
[SIMŌ] quid dauo' narrat? [DĀUOS] aeque quicquam nunc quidem.	
[SIMŌ] nilne? hem. [DĀUOS] nil prorsus. [SIMŌ] atqui exspectabam quidem.
[DĀUOS] praeter spem euenit, sentiō: hoc male habet uirum.	
[SIMŌ] potin es mihi uerum dicere? [DĀUOS] nil facilius.	
[SIMŌ] num illi molestae quidpiam haec sunt nuptiae	
propter huiusce hospitai cōnsuetudinem?	
[DĀUOS] nil hercle: aut, si adeō, biduist aut tridui
haec sollicitudō: nosti? deinde desinet.	
etenim ipsu' sēcum eam rem reputauit uia.	
[SIMŌ] laudō. [DĀUOS] dum licitumst ei dumque aetās tulit,	
amauit: tum id clam: cauit ne umquam īnfamiae	
ea res sibi esset, ut uirum fortem decet.
nunc uxore opus est: animum ad uxōrem adpulit.	
[SIMŌ] subtristi' uisus est esse aliquantum mihi.	
[DĀUOS] nil propter hanc rem, sed est quod suscēnset tibi.	
[SIMŌ] quidnamst? [DĀUOS] puerilest. [SIMŌ] quid id est? [DĀUOS] nil. [SIMŌ] quīn dic, quid est?	
[DĀUOS] ait nimium parce facere sumptum. [SIMŌ] mene? [DĀUOS] tē.
uix inquit drachumis est opsonatum decem:	
nōn fīliō uidetur uxōrem dare.	
quem inquit uocabō ad cenam meorum aequalium	
potissumum nunc? et, quod dicendum hic siet,	
tu quoque perparce nimium: nōn laudō. [SIMŌ] tace.
[DĀUOS] commoui. [SIMŌ] ego istaec rēctē ut fiant uiderō.	
quidnam hoc est rei? quid hic uolt ueterator sibi?	
nam si hic malist quicquam, em illic est huic rei caput.

ACTUS III	

mysis simō dauos lesbia glycerium	

[MUSIS] ita pol quidem res est, ut dixti, lesbia:
fidelem haud ferme mulieri inueniās uirum.
[SIMŌ] ab andriast ancilla haec. [DĀUOS] quid narras? ita est.	
[MUSIS] sed hic pamphilus . . [SIMŌ] quid dicit? [MUSIS] firmauit fidem. [SIMŌ] hem.
[DĀUOS] utinam aut hic surdus aut haec muta facta sit!	
[MUSIS] nam quod peperisset iussit tolli. [SIMŌ] ō iuppiter,
quid ego audio? actumst, siquidem haec uera praedicat.
[LESBIA] bonum ingenium narrās adulēscentis. [MUSIS] optumum
sed sequere mē intrō, ne in mora illi sis. [LESBIA] sequor.—
[DĀUOS] quod remedium nunc huic malō inueniam? [SIMŌ] quid hoc?	
adeon est demēns? ex peregrina? iam sciō: ah	
uix tandem sēnsī stolidu'. [DĀUOS] quid hic sēnsisse ait?
[SIMŌ] haec prīmum adfertur iam mi ab hoc fallacia:	
hanc simulant parere, quō chremetem absterreant.	
[GLUCERIUM] intus iunō lucina, fer opem, serua mē, obsecrō.
[SIMŌ] hui tam cito? ridiculum: postquam ante ostium	
mē audiuit stare, adproperat. nōn sat commode
diuisa sunt temporibu' tibi, dāue, haec. [DĀUOS] mihin?	
[SIMŌ] num inmemores discipuli? [DĀUOS] ego quid narres nesciō.	
[SIMŌ] hicin mē si inparatum in ueris nuptiis	
adortus esset, quos mihi ludos redderet!	
nunc huiius perīclō fit, ego in portu nauigō.

[LESBIA] adhuc, archylis, quae adsolent quaeque oportent
signa esse ad salutem, omnia huic esse uideō.	
nunc prīmum fac istaec ut lauet: poste deinde,	
quod iussi dari bibere et quantum imperaui,	
date: mox ego huc reuortor.
per ecastor scitu' puer est natu' pamphilō.	
deos quaesō ut sit superstes, quandoquidem ipsest ingeniō bono,	
quomque huic est ueritus optumae adulēscenti facere iniuriam.—	
[SIMŌ] uel hoc quis nōn credat, qui tē norit, abs tē esse ortum? [DĀUOS] quidnam id est?	
[SIMŌ] nōn imperabat coram quid opu' factō esset puerperae,
sed postquam egressast, illis quae sunt intu' clamat de uia	
ō dāue, itan contemnor abs tē? aut itane tandem idoneus	
tibi uideor esse quem tam aperte fallere incipiās dolis?	
saltem accurate, ut metui uidear certe, si resciuerim.	
[DĀUOS] certe hercle nunc hic sē ipsu' fallit, haud ego. [SIMŌ] edixin tibi,
interminatu' sum ne faceres? num ueritus? quid re tulit?	
credon tibi hoc nunc, peperisse hanc e pamphilo?	
[DĀUOS] teneō quid erret et quid agam habeō. [SIMŌ] quid taces?	
[DĀUOS] quid credas? quasi nōn tibi renuntiata sint haec sic fore.	
[SIMŌ] mihin quisquam? [DĀUOS] ehō an tute intellexti hoc adsimularier? [SIMŌ] inrideor.
[DĀUOS] renuntiatumst: nam qui istaec tibi incidit suspicio?	
[SIMŌ] qui? quia tē noram. [DĀUOS] quasi tu dicās factum id cōnsiliō meō.	
[SIMŌ] certe enim sciō. [DĀUOS] nōn satis mē pernosti etiam quali' sim, simō.	
[SIMŌ] egon tē? [DĀUOS] sed siquid tibi narrare occepi, continuō dari	
tibi uerba cēnses. [SIMŌ] falso! [DĀUOS] itaque hercle nil iam muttire audeō.
[SIMŌ] hoc ego sciō unum, neminem peperisse hic. [DĀUOS] intellexti:	
sed nilō setius referetur mox huc puer ante ostium.	
id ego iam nunc tibi, ere, renuntiō futurum, ut sis sciēns,	
ne tu hoc mihi posteriu' dicās daui factum cōnsiliō aut dolis.	
prorsus a mē opinionem hanc tuam esse ego amotam uolō.
[SIMŌ] unde id scīs? [DĀUOS] audiui et credō: multa concurrunt simul	
qui coniecturam hanc nunc faciō. iam prius haec sē e pamphilo	
grauidam dixit esse: inuentumst falsum. nunc, postquam uidet	
nuptiās domi adparari, missast ancilla ilico	
obstetricem accersitum ad eam et puerum ut adferret simul.
hoc nisi fit, puerum ut tu uideās, nil mouentur nuptiae.	
[SIMŌ] quid ais? quom intellexeras	
id cōnsilium capere, quor nōn dixti extemplō pamphilo?	
[DĀUOS] quis igitur eum ab illa abstraxit nisi ego? nam omnēs nos quidem	
scimu' quam misere hanc amarit: nunc sibi uxōrem expetit.
postremō id mihi da negoti: tu tamenidem hās nuptias	
perge facere ita ut facis, et id sperō adiuturos deos.	
[SIMŌ] immō abi intrō: ibi mē opperire et quod paratō opus est para.—	
nōn inpulit mē haec nunc omninō ut crederem:	
atque haud sciō an quae dixit sint uera omnia,
sed parui pendō: illud mihi multō maxumumst	
quod mihi pollicitust ipsu' gnatu'. nunc chremem	
conueniam, orabō gnatō uxōrem: si impetro,	
quid aliās malim quam hodie hās fieri nuptias?	
nam gnatu' quod pollicitust, haud dubiumst mihi, id
si nōlit, quīn eum meritō possim cogere.	
atque adeō in ipsō tempore eccum ipsum obuiam.	

[SIMŌ] iubeō chremetem . . [CREMES] ō tē ipsum quaerebam. [SIMŌ] et ego tē. [CREMES] optatō aduenis.
aliquot mē adierunt, ex tē auditum qui aibant hodie filiam	
meam nubere tuō gnatō: id uisō tune an illi īnsaniant.
[SIMŌ] ausculta pauca: et quid ego tē uelim et tu quod quaeris scies.	
[CREMES] auscultō: loquere quid uelis.
[SIMŌ] per tē deos orō et nostram amicitiam, chreme,	
quae incepta a paruis cum aetate adcreuit simul,	
perque unicam gnātam tuam et gnātum meum,
quoius tibi potestās summa seruandi datur,	
ut mē adiuues in hac re atque ita uti nuptiae	
fuerant futurae, fiant. [CREMES] ah ne mē obsecra:
quasi hoc tē orandō a mē impetrare oporteat.	
alium esse cēnses nunc mē atque ōlim quom dabam?
si in remst utrique ut fiant, accersi iube:	
sed si ex ea re plus malist quam commodi	
utrique, id orō tē in commune ut cōnsulās,	
quasi si illa tua sit pamphilique ego sim pater.	
[SIMŌ] immō ita uolō itaque postulō ut fiat, chreme,
neque postulem abs tē ni ipsa res moneat. [CREMES] quid est?
[SIMŌ] irae sunt inter glycerium et gnātum. [CREMES] audiō.
[SIMŌ] ita magnae ut sperem posse auelli. [CREMES] fabulae!
[SIMŌ] profectō sic est. [CREMES] sic hercle ut dicam tibi:
amantium irae amoris integratiost.
[SIMŌ] em id tē orō ut ante eamu', dum tempus datur	
dumque eius lubidō occlusast contumeliis,	
priu' quam harum scelera et lacrumae cōnfictae dolis	
redducunt animum aegrotum ad misericordiam,	
uxōrem demu'. sperō cōnsuetudine et
coniugiō liberali deuinctum, chreme,	
dehinc facile ex illis sēsē emersurum malis.	
[CREMES] tibi ita hoc uidetur: at ego nōn posse arbitror
neque illum hanc perpetuō habere neque mē perpeti.	
[SIMŌ] qui scīs ergō istuc, nisi perīclum feceris?
[CREMES] at istuc perīclum in filia fieri grauest.
[SIMŌ] nempe incommoditās denique huc omnis redit	
si eueniat, quod di prohibeant, discessiō.	
at si corrigitur, quot commoditates uide:	
principiō amicō fīlium restitueris,
tibi generum firmum et filiae inuenies uirum.	
[CREMES] quid istic? si ita istuc animum induxti esse utile,
nolō tibi ullum commodum in mē claudier.	
[SIMŌ] meritō tē semper maxumi fēcī, chreme.	
[CREMES] sed quid ais? [SIMŌ] quid? [CREMES] qui scīs eos nunc discordare inter sē?
[SIMŌ] ipsu' mihi dauo', qui intumust eorum cōnsiliis, dixit:	
et is mihi persuadet nuptiās quantum queam ut maturem.	
num cēnses faceret, fīlium nisi sciret eadem haec uelle?	
tute adeō iam eius audies uerba. heus euocate huc dauom.	
atque eccum uideō ipsum forās exire. [DĀUOS] ad tē ibam. [SIMŌ] quidnamst?
[DĀUOS] quor uxor nōn accersitur? iam aduesperascit. [SIMŌ] audin?	
ego dudum nōn nil ueritu' sum, dāue, abs tē ne faceres idem	
quod uolgu' seruorum solet, dolis ut mē deluderes	
proptereā quod amat filiūs. [DĀUOS] egon istuc facerem? [SIMŌ] credidi,	
idque adeō metuēns uos celaui quod nunc dicam. [DĀUOS] quid? [SIMŌ] scies:
nam propemodum habeō iam fidem. [DĀUOS] tandem cognosti qui siem?	
[SIMŌ] nōn fuerant nuptiae futurae. [DĀUOS] quid? nōn? [SIMŌ] sed ea gratia	
simulaui uos ut pertemptarem. [DĀUOS] quid ais? [SIMŌ] sic res est. [DĀUOS] uide:	
numquam istuc quiui ego intellegere. uah cōnsilium callidum!	
[SIMŌ] hoc audi: ut hinc tē intrō ire iussi, opportune hic fit mi obuiam. [DĀUOS] hem
numnam perimu'? [SIMŌ] narrō huic quae tu dudum narrasti mihi.	
[DĀUOS] quidnam audio? [SIMŌ] gnātam ut det orō uixque id exorō. [DĀUOS] occidi. [SIMŌ] hem	
quid dixti? [DĀUOS] optume inquam factum. [SIMŌ] nunc per hunc nullast mora.	
[CREMES] domum modo ibo, ut adparetur dicam, atque huc renuntiō.—
[SIMŌ] nunc tē oro, dāue, quoniam solu' mi effecisti hās nuptiās . .
[DĀUOS] ego uerō solu'. [SIMŌ] corrigere mihi gnātum porrō enitere.	
[DĀUOS] faciam hercle sedulō. [SIMŌ] potes nunc, dum animus inritatus est.	
[DĀUOS] quiescas. [SIMŌ] age igitur, ubi nunc est ipsu'? [DĀUOS] mirum ni domist.	
[SIMŌ] ibō ad eum atque eadem haec quae tibi dixi dicam idem illi.— [DĀUOS] nullu' sum.	
quid causaest quīn hinc in pistrinum recta proficiscar uia?
nil est preci loci relictum: iam perturbaui omnia:	
erum fefelli: in nuptiās conieci erilem fīlium:	
fēcī hodie ut fierent, īnsperante hoc atque inuitō pamphilō.	
em astutias! quod si quiessem, nil euenisset mali.	
sed eccum ipsum uideō: occidi.
utinam mihi esset aliquid hic quō nunc mē praecipitem darem!	

[PAMPILUS] ubi illicest scelu' qui perdidit mē? [DĀUOS] periī. [PAMPILUS] atque hoc cōnfiteor iure	
mi obtigisse, quandoquidem tam iners, tam nulli cōnsili sum.	
seruon fortunās meās mē commisisse futtili!	
ego pretium ob stultitiam ferō: sed inultum numquam id auferet.
[DĀUOS] posthāc incolumem sat sciō fore mē, nunc si deuitō hoc malum.	
[PAMPILUS] nam quid ego nunc dicam patri? negabon uelle mē, modo	
qui sum pollicitu' ducere? qua audacia id facere audeam?	
nec quid nunc mē faciam sciō. [DĀUOS] nec mequidem, atque id agō sedulō.	
dicam aliquid mē inuenturum, ut huic malō aliquam productem moram.
[PAMPILUS] oh! [DĀUOS] uisu' sum [PAMPILUS] ehō dum, bone uir, quid ais? uiden mē cōnsiliis tuis	
miserum inpeditum esse? [DĀUOS] at iam expediam. [PAMPILUS] expedies? [DĀUOS] certe, pamphile.	
[PAMPILUS] nempe ut modo. [DĀUOS] immō meliu' sperō. [PAMPILUS] oh tibi ego ut credam, furcifer?	
tu rem inpeditam et perditam restituas? em quō fretu' sim,	
qui mē hodie ex tranquillissuma re coniecisti in nuptias.
an nōn dixi esse hoc futurum? [DĀUOS] dixti. [PAMPILUS] quid meritu's? [DĀUOS] crucem.	
sed sine paullulum ad mē redeam: iam aliquid dispiciam. [PAMPILUS] ei mihi,	
quom nōn habeō spatium ut de tē sumam supplicium ut uolo!	
namque hoc tempu' praecauere mihi mē, haud tē ulcisci sinit.

[CARINUS] hoccinest credibile aut memorabile,
tanta uecordia innata quoiquam ut siet	
ut malis gaudeant atque ex incommodis	
alterius sua ut comparent commoda? ah	
idnest uerum? immō id est genus hominum pessumum in	
denegandō modo quis pudor paullum adest:
post ubi tempu' promissa iam perfici,	
tum coacti necessariō sē aperiunt,	
et timent et tamen res premit denegare:	
ibi tum eorum inpudentissuma oratiost	
quis tu es? quis mihi es? quor meam tibi? heus
proxumus sum egomet mihi.	
at tamen ubi fides? si roges,	
nil pudet hic, ubi opus est: illi ubi	
nil opust, ibi uerentur.a
sed quid agam? adeon ad eum et cum eō iniuriam hanc expostulem?
ingeram mala multa? atque aliqui' dicat nil promoueris:
multum: molestu' certe ei fuerō atque animō morem gesserō.	
[PAMPILUS] charine, et mē et tē inprudēns, nisi quid di respiciunt, perdidi.	
[CARINUS] itane inprudēns? tandem inuentast causa: soluisti fidem.
[PAMPILUS] quid tandem? [CARINUS] etiamnunc mē ducere istis dictis postulas?
[PAMPILUS] quid istuc est? [CARINUS] postquam mē amare dixi, conplacitast tibi.
heu mē miserum qui tuom animum ex animō spectaui meo!	
[PAMPILUS] falsus es. [CARINUS] nōn tibi sat esse hoc solidum uisumst gaudium,
nisi mē lactasses amantem et falsa spe produceres?	
habeas. [PAMPILUS] habeam? ah nescis quantis in malis uorser miser	
quantasque hic suis cōnsiliis mihi cōnflauit sollicitudines
meu' carnufex. [CARINUS] quid istuc tam mirumst de tē si exemplum capit?
[PAMPILUS] haud istuc dicās, si cognoris uel mē uel amōrem meum.	
[CARINUS] sciō: cum patre altercasti dudum et is nunc proptereā tibi
suscēnset nec tē quiuit hodie cogere illam ut duceres.	
[PAMPILUS] immō etiam, quō tu minu' scīs aerumnās meās,
haec nuptiae nōn adparabantur mihi	
nec postulabat nunc quisquam uxōrem dare.	
[CARINUS] sciō: tu coactu' tua uoluntate es. [PAMPILUS] mane:
nondum scīs. [CARINUS] sciō equidem illam ducturum esse tē.
[PAMPILUS] quor mē enicas? hoc audi: numquam destitit
īnstare ut dicerem mē ducturum patri:	
suadere orare usque adeō donec perpulit.	
[CARINUS] quis homō istuc? [PAMPILUS] dauo' . . [CARINUS] dauos? [PAMPILUS] interturbat. [CARINUS] quam ob rem? [PAMPILUS] nesciō:
nisi mihi deos satis sciō fuisse iratos qui auscultauerim.	
[CARINUS] factum hoc est, dāue? [DĀUOS] factum. [CARINUS] hem quid ais? scelus!
at tibi di dignum factis exitium duint!	
ehō dic mi, si omnēs hunc coniectum in nuptias	
inimici uellent, quod nisi hoc cōnsilium darent?	
[DĀUOS] deceptu' sum, at nōn defetigatus. [PAMPILUS] sciō.	
[DĀUOS] hac nōn successit, alia adoriemur uia:
nisi si id putās, quia primō processit parum,	
nōn posse iam ad salutem conuorti hoc malum.	
[PAMPILUS] immō etiam: nam satis credo, si aduigilaueris,	
ex unis geminās mihi cōnficies nuptias.	
[DĀUOS] ego, pamphile, hoc tibi prō seruitiō debeo,
conari manibus pedibu' noctesque et dies,	
capitis perīclum adire, dum prosim tibi:	
tuomst, siquid praeter spem euenit, mi ignoscere.	
parum succedit quod agō: at faciō sedulō.	
uel meliu' tute reperi, mē missum face.
[PAMPILUS] cupiō: restitue in quem mē accepisti locum.	
[DĀUOS] faciam. [PAMPILUS] at iam hoc opust. [DĀUOS] em . . sed mane: concrepuit a glyceriō ostium.	
[PAMPILUS] nil ad tē. [DĀUOS] quaerō. [PAMPILUS] hem nuncin demum? [DĀUOS] at iam hoc tibi inuentum dabō.	

[MUSIS] iam ubi ubi erit, inuentum tibi curabō et mēcum adductum
tuom pamphilum: modo tu, anime mi, noli tē macerare.
[PAMPILUS] mysis. [MUSIS] quis est? ehem pamphile, optume mihi tē offers. [PAMPILUS] quid id est?
[MUSIS] orare iussit, si sē ames, era, iam ut ad sēsē uenias:
uidere tē ait cupere. [PAMPILUS] uah periī: hoc malum integrascit.	
sicin mē atque illam opera tua nunc miseros sollicitarier!	
nam idcircō accersor nuptiās quod mi adparari sēnsit.
[CARINUS] quibu' quidem quam facile potuerat quiesci, si hic quiesset!
[DĀUOS] age, si hic nōn īnsanit satis sua sponte, īnstiga. [MUSIS] atque edepol
ea res est, proptereaque nunc misera in maerorest. [PAMPILUS] mysis,	
per omnis tibi adiurō deos numquam eam mē deserturum,	
nōn si capiundos mihi sciam esse inimicos omnis homines.
hanc mi expetiui: contigit: conueniunt mōrēs: ualeant	
qui inter nos discidium uolunt: hanc nisi mors mi adimet nemō.	
[MUSIS] resipiscō. [PAMPILUS] nōn apollinis mage uerum atque hoc respōnsumst.
si poterit fieri ut ne pater per mē stetisse credat	
quō minus haec fierent nuptiae, uolō: sed si id nōn poterit,
id faciam, in procliui quod est, per mē stetisse ut credat.	
quis uideor? [CARINUS] miser, aeque atque ego. [DĀUOS] cōnsilium quaerō. [PAMPILUS] forti's!
sciō quid conere. [DĀUOS] hoc ego tibi profectō effectum reddam.	
[PAMPILUS] iam hoc opus est. [DĀUOS] quīn iam habeō. [CARINUS] quid est? [DĀUOS] huic, nōn tibi habeo, ne erres.
[CARINUS] sat habeō. [PAMPILUS] quid facies? cedō. [DĀUOS] dies hic mi ut satis sit uereor
ad agendum: ne uacuom esse mē nunc ad narrandum credas:	
proinde hinc uos amolimini: nam mi inpedimentō estis.	
[PAMPILUS] ego hanc uisam.— [DĀUOS] quid tu? quō hinc tē agis? [CARINUS] uerum uis dicam? [DĀUOS] immō etiam:
narrationis incipit mi initium. [CARINUS] quid mē fiet?
[DĀUOS] ehō tu inpudēns, nōn satis habes quod tibi dieculam addo,
quantum huic promoueō nuptias? [CARINUS] dāue, at tamen . . [DĀUOS] quid ergo?
[CARINUS] ut ducam. [DĀUOS] ridiculum. [CARINUS] huc face ad mē ut ueniās, siquid poteris.
[DĀUOS] quid ueniam? nil habeō. [CARINUS] at tamen, siquid. [DĀUOS] age ueniam. [CARINUS] siquid,
domi erō.— [DĀUOS] tu, mysis, dum exeo, parumper mē opperire hic.	
[MUSIS] quāpropter? [DĀUOS] ita factost opus. [MUSIS] matura. [DĀUOS] iam inquam hic aderō.

[MUSIS] nilne esse proprium quoiquam! di uostram fidem!
summum bonum esse erae putabam hunc pamphilum,	
amicum, amatorem, uirum in quouis loco	
paratum: uerum ex eō nunc misera quem capit	
laborem! facile hic plus malist quam illic boni.
sed dauos exit. mi homo, quid istuc obsecrost?	
quō portās puerum? [DĀUOS] mysis, nunc opus est tua	
mihi ad hanc rem exprompta memoria atque astutia.	
[MUSIS] quidnam incepturu's? [DĀUOS] accipe a mē hunc ocius
atque ante nostram ianuam adpone. [MUSIS] obsecro,
humine? [DĀUOS] ex ara hinc sume uerbenās tibi	
atque eās substerne. [MUSIS] quam ob rem id tute nōn facis?
[DĀUOS] quia, si forte opu' sit ad erum iurandum mihi	
nōn adposisse, ut liquidō possim. [MUSIS] intellegō:
noua nunc religiō in tē istaec incessit. cedo!
[DĀUOS] moue ocius tē, ut quid agam porrō intellegas.	
prō iuppiter! [MUSIS] quid est? [DĀUOS] spōnsae pater interuenit.
repudiō quod cōnsilium prīmum intenderam.	
[MUSIS] nesciō quid narres. [DĀUOS] ego quoque hinc ab dextera
uenire mē adsimulabō: tu ut subseruias
orationi, ut quomque opu' sit, uerbis uide.	
[MUSIS] ego quid agās nil intellegō: sed siquid est
quod mea opera opu' sit uobis, aut tu plus uides,	
manebo, nequod uostrum remorer commodum.	

[CREMES] reuortor, postquam quae opu' fuere ad nuptias
gnatae paraui, ut iubeam accersi. sed quid hoc?	
puer herclest. mulier, tun posisti hunc? [MUSIS] ubi illic est?
[CREMES] nōn mihi respondes? [MUSIS] nusquam est. uae miserae mihi!
reliquit mē homō atque abiit. [DĀUOS] di uostram fidem,	
quid turbaest apud forum! quid illi hominum litigant!
tum annona carast. quid dicam aliud nesciō.	
[MUSIS] quor tu obsecrō hic mē solam? [DĀUOS] hem quae haec est fabula?
ehō mysis, puer hic undest? quisue huc attulit?	
[MUSIS] satin sanu's qui mē id rogites? [DĀUOS] quem ego igitur rogem
qui hic neminem alium uideam? [CREMES] miror unde sit.
[DĀUOS] dictura es quod rogo? [MUSIS] au! [DĀUOS] concede ad dexteram.
[MUSIS] deliras: nōn tute ipse . . ? [DĀUOS] uerbum si mihi
unum praeter quam quod tē rogō faxis: caue!	
male dicis? undest? dic clare. [MUSIS] a nobis. [DĀUOS] hahae!
mirum uerō inpudenter mulier si facit
meretrix! [CREMES] ab andriast ancilla haec, quantum intellegō.
[DĀUOS] adeon uidemur uobis esse idonei	
in quibu' sic inludati'? [CREMES] ueni in tempore.
[DĀUOS] propera adeō puerum tollere hinc ab ianua.	
mane: caue quoquam ex istoc excessis loco!
[MUSIS] di tē eradicent! ita mē miseram territas.
[DĀUOS] tibi ego dicō an nōn? [MUSIS] quid uis? [DĀUOS] at etiam rogas?
cedo, quoium puerum hic adposisti? dic mihi.	
[MUSIS] tu nescis? [DĀUOS] mitte id quod sciō: dic quod rogō.
[MUSIS] uostri. [DĀUOS] quoius nostri? [MUSIS] pamphili. [DĀUOS] hem quid? pamphili?
[MUSIS] ehō an nōn est? [CREMES] rēctē ego hās semper fugi nuptias.
[DĀUOS] ō facinus animaduortendum! [MUSIS] quid clamitas?
[DĀUOS] quemne ego heri uidi ad uos adferri uesperi?	
[MUSIS] ō hominem audacem! [DĀUOS] uerum: uidi cantharam
suffarcinatam. [MUSIS] dis pol habeō grātiam
quom in pariundō aliquot adfuerunt liberae.	
[DĀUOS] ne illa illum haud nouit quoiu' causa haec incipit:	
chremes si positum puerum ante aedis uiderit,	
suam gnātam nōn dabit: tantō hercle mage dabit.	
[CREMES] nōn hercle faciet. [DĀUOS] nunc adeō, ut tu sis sciēns,
nisi puerum tolli' iam ego hunc in mediam uiam	
prouoluam teque ibidem peruoluam in lutō.	
[MUSIS] tu pol homō nōn es sobrius. [DĀUOS] fallacia
alia aliam trudit: iam susurrari audio	
ciuem atticam esse hanc. [CREMES] hem. [DĀUOS] coactus legibus
eam uxōrem ducet. [MUSIS] au obsecro, an nōn ciuis est?
[CREMES] iocularium in malum īnsciēns paene incidi.
[DĀUOS] quis hic loquitur? ō chreme, per tempus aduenis:	
ausculta. [CREMES] audiui iam omnia. [DĀUOS] anne haec tu omnia?
[CREMES] audiui, inquam, a principiō. [DĀUOS] audistin, obsecro? hem
scelera! hanc iam oportet in cruciatum hinc abripi.	
hic est ille: nōn tē credās dauom ludere.	
[MUSIS] mē miseram! nil pol falsi dixi, mi senex.
[CREMES] noui omnem rem. est simō intus? [DĀUOS] est.— [MUSIS] ne mē attingās,
sceleste. si pol glyceriō nōn omnia haec . .
[DĀUOS] ehō inepta, nescis quid sit actum? [MUSIS] qui sciam?
[DĀUOS] hic socer est. aliō pactō haud poterat fieri	
ut sciret haec quae uoluimus. [MUSIS] praediceres.
[DĀUOS] paullum interesse cēnses ex animō omnia,	
ut fert natura, faciās an de industria?

[CRITO] in hac habitasse platea dictumst chrysidem,
quae sēsē inhoneste optauit parere hic ditias	
potius quam honeste in patria pauper uiueret:	
eius morte ea ad mē lege redierunt bona.	
sed quos perconter uideō: saluete. [MUSIS] obsecro,
quem uideo? estne hic critō sobrinu' chrysidis?	
is est. [CRITO] ō mysis, salue! [MUSIS] saluo' sis, critō.
[CRITO] itan chrysis? hem. [MUSIS] nos quidem pol miseras perdidit.
[CRITO] quid uos? quō pactō hic? satine rēctē? [MUSIS] nosne? sic
ut quimus, aiunt, quandō ut uolumu' nōn licet.
[CRITO] quid glycerium? iam hic suos parentis repperit?
[MUSIS] utinam! [CRITO] an nondum etiam? haud auspicatō huc mē appuli:
nam pol, si id scissem, numquam huc tetulissem pedem.	
semper eiius dictast esse haec atque habitast soror:	
quae illius fuere possidet: nunc mē hospitem
litis sequi quam id mihi sit facile atque utile	
aliorum exempla commonent. simul arbitror	
iam aliquem esse amicum et defēnsorem ei: nam fere	
grandiuscula iam profectast illinc: clamitent	
mē sycophantam, hereditatem persequi
mendicum. tum ipsam despoliare nōn lubet.	
[MUSIS] ō optume hospes! pol, crito, antiquom obtines.
[CRITO] duc mē ad eam, quandō huc ueni, ut uideam. [MUSIS] maxume.
[DĀUOS] sequar hos: nolō mē in tempore hoc uideat senex.

[CREMES] satis iam satis, simo, spectata erga tē amicitiast mea:
satis perīclī incepi adire: orandi iam finem face.	
dum studeō obsequi tibi, paene inlusi uītam filiae.	
[SIMŌ] immō enim nunc quom maxume abs tē postulō atque oro, chreme,	
ut beneficium uerbis initum dudum nunc re comprobes.	
[CREMES] uide quam iniquo' sis prae studiō: dum id efficias quod lubet,
neque modum benignitati' neque quid mē ores cogitas:	
nam si cogites remittas iam mē onerare iniuriis.	
[SIMŌ] quibus? [CREMES] at rogitas? perpulisti mē ut homini adulēscentulō
in aliō occupatō amore, abhorrenti ab re uxoria,	
filiam ut darem in seditionem atque in incertas nuptiās,
eiius labore atque eiius dolore gnatō ut medicarer tuō.	
impetrasti: incepi, dum res tetulit. nunc nōn fert: feras.	
illam hinc ciuem esse aiunt: puer est natu': nos missos face.	
[SIMŌ] per ego tē deos oro, ut ne illis animum inducas credere,	
quibus id maxume utilest illum esse quam deterrumum.
nuptiarum gratia haec sunt ficta atque incepta omnia.	
ubi ea causa quam ob rem haec faciunt erit adempta his, desinent.	
[CREMES] erras: cum dauō egomet uidi iurgantem ancillam. [SIMŌ] sciō. [CREMES] at
uerō uoltu, quom ibi mē adesse neuter tum praesēnserant.	
[SIMŌ] credō et id facturas dauo' dudum praedixit mihi: et
nesciō qui id tibi sum oblitus hodie, ac uolui, dicere.	

[DĀUOS] animō nunciam otiosō esse imperō. [CREMES] em dauom tibi!
[SIMŌ] unde egreditur? [DĀUOS] meō praesidiō atque hospiti'. [SIMŌ] quid illud malist?	
[DĀUOS] ego commodiorem hominem aduentum tempu' nōn uidi. [SIMŌ] scelus,	
quemnam hic laudat? [DĀUOS] omni' res est iam in uadō. [SIMŌ] cessō adloqui?
[DĀUOS] erus est: quid agam? [SIMŌ] ō salue, bone uir. [DĀUOS] ehem simo, ō noster chreme,	
omnia adparata iam sunt intu'. [SIMŌ] curasti probe.	
[DĀUOS] ubi uoles accerse. [SIMŌ] bene sane: id enimuerō hinc nunc abest.	
etiam tu hoc respondes quid istic tibi negotist? [DĀUOS] mihin? [SIMŌ] ita.	
[DĀUOS] mihin? [SIMŌ] tibi ergō. [DĀUOS] modo introii. [SIMŌ] quasi ego quam dudum rogem.
[DĀUOS] cum tuō gnatō una. [SIMŌ] anne est intu' pamphilu'? crucior miser!	
ehō nōn tu dixti esse inter eos inimicitiās, carnufex?	
[DĀUOS] sunt. [SIMŌ] quor igitur hic est? [CREMES] quid illum cēnses? cum illa litigat.
[DĀUOS] immō uerō indignum, chreme, iam facinu' faxō ex mē audies.	
nescioquis senex modo uenit, ellum, cōnfidēns catus:
quom faciem uideās, uidetur esse quantiuis preti:	
tristi' seueritas inest in uoltu atque in uerbis fides.	
[SIMŌ] quidnam adportat? [DĀUOS] nil equidem nisi quod illum audiui dicere.	
[SIMŌ] quid ait tandem? [DĀUOS] glycerium sē scire ciuem esse atticam. [SIMŌ] hem	
dromo, dromō. [DĀUOS] quid est? [SIMŌ] dromō. [DĀUOS] audi. [SIMŌ] uerbum si addideris . . ! dromō.
[DĀUOS] audi obsecrō. [DROMO] quid uis? [SIMŌ] sublimem intrō rape hunc, quantum potest.
[DROMO] quem? [SIMŌ] dauom. [DĀUOS] quam ob rem? [SIMŌ] quia lubet. rape inquam. [DĀUOS] quid fēcī? [SIMŌ] rape.
[DĀUOS] si quicquam inuenies mē mentitum, occiditō. [SIMŌ] nil audiō.	
[DROMO] ego iam tē commotum reddam. [DĀUOS] tamen etsi hoc uerumst? [SIMŌ] tamen.
cura adseruandum uinctum, atque audin? quadrupedem cōnstringitō.
age nunciam: ego pol hodie, si uiuo, tibi	
ostendam erum quid sit perīclī fallere,	
et illi patrem. [CREMES] ah ne saeui tantō opere. [SIMŌ] ō chreme,
pietatem gnati! nonne tē miseret mei?	
tantum laborem capere ob talem fīlium!
age pamphile, exi pamphile: ecquid tē pudet?	

[PAMPILUS] quis mē uolt? periī, pater est. [SIMŌ] quid ais, omnium . . ? [CREMES] ah
rem potius ipsam dic ac mitte male loqui.	
[SIMŌ] quasi quicquam in hunc iam grauiu' dici possiet.	
ain tandem, ciui' glyceriumst? [PAMPILUS] ita praedicant.
[SIMŌ] ita praedicant? ō ingentem cōnfidentiam!	
num cogitat quid dicat? num facti piget?	
uide num eius color pudori' signum usquam indicat.	
adeon inpotenti esse animō ut praeter ciuium	
morem atque legem et sui uoluntatem patris
tamen hanc habere studeat cum summō probro!	
[PAMPILUS] mē miserum! [SIMŌ] hem modone id demum sēnsti, pamphile?	
ōlim istuc, ōlim quom ita animum induxti tuom,	
quod cuperes aliquō pactō efficiundum tibi,	
eodem die istuc uerbum uere in tē accidit.
sed quid ego? quor mē excrucio? quor mē macero?	
quor meam senectutem huiius sollicitō amentia?	
an ut prō huiius peccatis ego supplicium sufferam?	
immō habeat, ualeat, uiuat cum illa. [PAMPILUS] mi pater!	
[SIMŌ] quid mi pater? quasi tu huiius indigeas patris.
domus uxor liberi inuenti inuitō patre:	
adducti qui illam hinc ciuem dicant: uiceris.	
[PAMPILUS] pater, licetne pauca? [SIMŌ] quid dices mihi? [CREMES] at
tamen, simo, audi. [SIMŌ] ego audiam? quid audiam,	
chreme? [CREMES] at tandem dicat. [SIMŌ] age dicat, sinō.
[PAMPILUS] ego mē amare hanc fateor: si id peccarest, fateor id quoque.	
tibi, pater, mē dedō: quiduis oneris inpone, impera.	
uis mē uxōrem ducere? hanc uis amittere? ut poterō feram.	
hoc modo tē obsecro, ut ne credas a mē adlegatum hunc senem:	
sine mē expurgem atque illum huc coram adducam. [SIMŌ] adducas? [PAMPILUS] sine, pater.
[CREMES] aequom postulat: da ueniam. [PAMPILUS] sine tē hoc exorem. [SIMŌ] sinō.
quiduis cupiō dum ne ab hoc mē falli comperiar, chreme.	
[CREMES] prō peccatō magnō paullum supplici satis est patri.

[CRITO] mitte orare. una harum quaeuis causa mē ut faciam monet,
uel tu uel quod uerumst uel quod ipsi cupiō glyceriō.
[CREMES] andrium ego critonem uideo? certe is est. [CRITO] saluo' sis, chreme.
[CREMES] quid tu athenas īnsolēns? [CRITO] euenit. sed hicinest simo?
[CREMES] hic. [CRITO] simō . . [SIMŌ] men quaeris? ehō tu, glycerium hinc ciuem esse ais?
[CRITO] tu negas? [SIMŌ] itane huc paratus aduenis? [CRITO] qua re? [SIMŌ] rogas?
tune inpune haec facias? tune hic homines adulēscentulos
inperitos rerum, eductos libere, in fraudem inlicis?	
sollicitandō et pollicitandō eorum animos lactas? [CRITO] sanun es?
[SIMŌ] ac meretricios amores nuptiis conglutinas?	
[PAMPILUS] periī, metuō ut substet hospes. [CREMES] si, simo, hunc noris satis,
nōn ita arbitrere: bonus est hic uir. [SIMŌ] hic uir sit bonus?
itane adtemperate euenit, hodie in ipsis nuptiis	
ut ueniret, antehac numquam? est uerō huic credundum, chreme.	
[PAMPILUS] ni metuam patrem, habeō prō illa re illum quod moneam probe.	
[SIMŌ] sycophanta. [CRITO] hem. [CREMES] sic, crito, est hic: mitte. [CRITO] uideat qui siet.
si mihi perget quae uolt dicere, ea quae nōn uolt audiet.
ego istaec moueō aut curo? nōn tu tuom malum aequō animō feras!	
nam ego quae dicō uera an falsa audierim iam sciri potest.	
atticus quidam ōlim naui fracta ad andrum eiectus est	
et istaec una parua uirgō. tum ille egēns forte adplicat	
prīmum ad chrysidis patrem sē. [SIMŌ] fabulam inceptat. [CREMES] sine.
[CRITO] itane uerō obturbat? [CREMES] perge. [CRITO] tum—is mihi cognatus fuit
qui eum recepit. ibi ego audiui ex illō sēsē esse atticum.	
is ibi mortuost. [CREMES] eius nomen? [CRITO] nomen tam cito? phania? hem
periī! uerum hercle opinor fuisse phaniam: hoc certō scio,	
rhamnusium sē aiebat esse. [CREMES] ō iuppiter! [CRITO] eadem haec, chreme,
multi alii in andrō tum audiuere. [CREMES] utinam id sit quod spero! ehō dic mihi,
quid eam tum? suamne esse aibat? [CRITO] nōn. [CREMES] quoiam igitur? [CRITO] fratri' filiam.
[CREMES] certe meast. [CRITO] quid ais? [SIMŌ] quid tu ais? [PAMPILUS] arrige auris, pamphile!
[SIMŌ] qui credi'? [CREMES] phania illic frater meu' fuit. [SIMŌ] noram et sciō.
[CREMES] is bellum hinc fugiēns meque in asiam persequēns proficiscitur:
tum illam relinquere hic est ueritus.† postilla nunc prīmum audio	
quid illō sit factum. [PAMPILUS] uix sum apud mē: ita animu' commotust metu	
spe gaudio, mirandō tantō tam repentinō hoc bonō.	
[SIMŌ] ne istam multimodis tuam inueniri gaudeō. [PAMPILUS] credo, pater.	
[CREMES] at mi unu' scrupulus etiam restat qui mē male habet. [PAMPILUS] dignus es
cum tua religione, odium: nodum in scirpō quaeri'. [CRITO] quid istuc est?
[CREMES] nomen nōn conuenit. [CRITO] fuit hercle huic aliud paruae. [CREMES] quod, crito?
numquid meministi? [CRITO] id quaerō. [PAMPILUS] egon huiius memoriam patiar meae
uoluptati obstare, quom ego possim in hac re medicari mihi?	
heus, chreme, quod quaeri', pasibulast. [CREMES] ipsa east. [CRITO] east.
[PAMPILUS] ex ipsa miliēns audiui. [SIMŌ] omnis nos gaudere hoc, chreme,	
tē credō credere. [CREMES] ita mē di ament, credō. [PAMPILUS] quod restat, pater . .
[SIMŌ] iamdudum res redduxit mē ipsa in grātiam. [PAMPILUS] ō lepidum patrem!	
de uxore, ita ut possedi, nil mutat chremes? [CREMES] causa optumast:
nisi quid pater ait aliud. [PAMPILUS] nempe id. [SIMŌ] scilicet. [CREMES] dōs, pamphile, est
decem talenta. [PAMPILUS] accipiō. [CREMES] properō ad filiam. ehō mēcum, critō:
nam illam mē credō haud nosse.— [SIMŌ] quor nōn illam huc trānsferri iubes?	
[PAMPILUS] rēctē admones: dauō ego istuc dedam iam negoti. [SIMŌ] nōn potest.	
[PAMPILUS] qui? [SIMŌ] quia habet aliud magis ex sēsē et maiu'. [PAMPILUS] quidnam? [SIMŌ] uinctus est.	
[PAMPILUS] pater, nōn rēctē uinctust. [SIMŌ] haud ita iussi. [PAMPILUS] iube solui, obsecrō.
[SIMŌ] age fiat. [PAMPILUS] at matura. [SIMŌ] eō intrō. [PAMPILUS] ō faustum et felicem diem!	

[CARINUS] prouisō quid agat pamphilūs. atque eccum. [PAMPILUS] aliquis forsitan mē putet
nōn putare hoc uerum, at mihi nunc sic esse hoc uerum lubet.	
ego deorum uītam proptereā sempiternam esse arbitror	
quod uoluptates eorum propriae sunt: nam mi inmortalitas
partast, si nulla aegritudō huic gaudiō intercesserit.	
 sed quem ego mihi potissumum optem, nunc quoi haec narrem, dari?
[CARINUS] quid illud gaudist? [PAMPILUS] dauom uideō. nemost quem mallem omnium:
nam hunc sciō mea solide solum gauisurum gaudia.	
[DĀUOS] pamphilus ubinam hic est? [PAMPILUS] dāue. [DĀUOS] quis homost? [PAMPILUS] ego sum. [DĀUOS] ō pamphile.
[PAMPILUS] nescis quid mi obtigerit. [DĀUOS] certe: sed quid mihi obtigerit sciō.	
[PAMPILUS] et quidem ego. [DĀUOS] more hominum euenit ut quod sim nanctus mali
priu' rescisceres tu quam ego illud quod tibi euenit boni.
[PAMPILUS] glycerium mea suos parentis repperit. [DĀUOS] factum bene. [CARINUS] hem.
[PAMPILUS] pater amicu' summu' nobis. [DĀUOS] quis? [PAMPILUS] chremes. [DĀUOS] narras probe.
[PAMPILUS] nec mora ullast quīn eam uxōrem ducam. [CARINUS] num illic somniat
ea quae uigilāns uoluit? [PAMPILUS] tum de puero, dāue . . [DĀUOS] ah desine!
solus est quem diligant di. [CARINUS] saluo' sum si haec uera sunt.
conloquar. [PAMPILUS] quis homost? ō charine, in tempore ipsō mi aduenis.
[CARINUS] bene factum. [PAMPILUS] audistin? [CARINUS] omnia. age, mē in tuis secundis respice.
tuos est nunc chremes: facturum quae uoles sciō esse omnia.
[PAMPILUS] memini: atque adeō longumst illum mē exspectare dum exeat.
sequere hac mē: intus apud glycerium nunc est. tu, dāue, abi domum,
propera, accerse hinc qui auferant. em quid stas? quid cessas? [DĀUOS] eō.
ne exspecteti' dum exeant huc: intu' despondebitur:
intu' trānsigetur siquid est quod restet. [CANTOR] plaudite!

EXITVS ALTER SVPPOSITICIVS	
[PAMPILUS] memini adque adeō ut uolui commodum huc senex exit foras.a
[CARINUS] ṃ ọa
ch.a
[PAMPILUS] tē expectabam: est de tua re quod agere ego tēcum uolō.a
operam dedi ne mē esse oblitum dicas tuae gnatae alterae.a
tibi mē opinor inuenisse dignum tē atque illa uirum. [CARINUS] ah,a
periī, dāue, de meō amore ac uīta nunc sors tollitur.a
chr. nōn noua istaec mihi condiciō est, si uoluissem, pamphile.a
cha. occidi, dāue. [DĀUOS] mane. [CARINUS] periī. [CREMES] id quamobrem nōn uolui eloquar:a
nōn idcircō quod eum omninō adfinem mihi nollem . . [CARINUS] hem! [DĀUOS] tace.a
chr. sed amicitia nostra quae est a patribus nostris traditaa
nobis, aliquam partem studui adauctam tradi liberis.a
nunc cum copia ac fortuna utrique ut obsequerer dedit,a
detur. [PAMPILUS] bene factum. [DĀUOS] adi atque age homini gratias. [CARINUS] salue, chremes,a
amicorum meorum omnium mihi †agissime.a
quod mihi nōn minus est gaudiō quam id quod uoloa
quod abs tē expectō et summō studiō abs tē expetō:a
mē repperisse ut habitus antehac fui tibi.a
chr. animum, charine, quod ad cumque applicauerisa
studium exinde ut erit tute existimaberis.a
id ita esse facere coniecturam ex mē licet:a
alienus abs tē tamen quis tu esses noueram.a
cha. ita res est. [CREMES] gnātam tibi meam philumenama
uxōrem et dotis sex talenta spondeō.a

-------------------------------------------------------------------------------------

[HEAUTON TIMORUMENOS]

[PROLOGUS] nequoi sit uostrum mirum quor partis seni
poeta dederit quae sunt adulēscentium,	
id prīmum dicam, deinde quod ueni eloquar.	
ex integra graeca integram comoediam	
hodie sum acturus Heauton timorumenon,
duplex quae ex argumentō facta est simplici.	
nouam esse ostendi et quae esset: nunc qui scripserit	
et quoia graeca sit, ni partem maxumam	
existumarem scire uostrum, id dicerem.	
nunc quam ob rem has partis didicerim paucis dabō.
oratorem esse uoluit mē, nōn prologum:	
uostrum iudicium fecit: mē actorem dedit.	
sed hic actor tantum poterit a facundia	
quantum ille potuit cogitare commode	
qui orationem hanc scripsit quam dicturu' sum?
nam quod rumores distulerunt maleuoli	
multas contaminasse graecās, dum facit	
paucas latinas: factum id esse hic nōn negat	
neque sē pigere et deinde facturum autumat.	
habet bonorum exemplum quō exemplō sibi
licere id facere quod illi fecerunt putat.	
tum quod maleuolu' uetu' poeta dictitat	
repente ad studium hunc sē adplicasse musicum,	
amicum ingeniō fretum, haud natura sua:	
arbitrium uostrum, uostra existumatiō
ualebit. quare omnis uos oratos uolo,	
ne plus iniquom possit quam aequom oratiō.	
facite aequi siti', date crescendi copiam	
nouarum qui spectandi faciunt copiam	
sine uitiis. ne ille prō sē dictum existumet
qui nuper fecit seruō currenti in uia	
decesse populum: quor īnsanō seruiat?	
de illius peccatis plura dicet quom dabit	
alias nouās, nisi finem maledictis facit.	
adeste aequō animo, date potestatem mihi
statariam agere ut liceat per silentium,	
ne semper seruo' currēns, iratus senex,	
edax parasitu', sycophanta autem inpudēns,	
auaru' lenō adsidue agendi sint seni	
clamore summo, cum labore maxumō.
mea causa causam hanc iustam esse animum inducite,	
ut aliqua pars labori' minuatur mihi.	
nam nunc nouas qui scribunt nil parcunt seni:	
siquae laboriosast, ad mē curritur:	
si lenis est, ad alium defertur gregem.
in hac est pura oratiō. experimini	
in utramque partem ingenium quid possit meum.	
si numquam auare pretium statui arti meae	
et eum esse quaestum in animum induxi maxumum,	
quam maxume seruire uostris commodis:
exemplum statuite in mē, ut adulēscentuli	
uobis placere studeant potiu' quam sibi.


[CREMES] quamquam haec inter nos nuper notitia admodumst
inde adeō quod agrum in proxumō hic mercatus es	
nec rei fere sane amplius quicquam fuit,
tamen uel uirtus tua mē uel uicinitās,	
quod ego in propinqua parte amicitiae puto,	
facit ut tē audacter moneam et familiariter	
quod mihi uidere praeter aetatem tuam	
facere et praeter quam res tē adhortatur tua.
nam prō deum atque hominum fidem quid uis tibi aut	
quid quaeris? annos sexaginta natus es	
aut plus eo, ut coniciō: agrum in his regionibus	
meliorem neque preti maiori' nemō habet:	
seruos compluris: proinde quasi nemō siet,
ita attente tute illōrum officia fungere.	
numquam tam mane egredior neque tam uesperi	
domum reuortor quīn tē in fundō cōnspicer	
fodere aut arare aut aliquid ferre denique.	
nullum remitti' tempu' neque tē respicis.
haec nōn uoluptati tibi esse satis certō sciō. at	
enim dices quantum hic operi' fiat paenitet.	
quod in opere faciundō operae cōnsumis tuae,	
si sumas in illis exercendis, plus agas.	
[MEDEDEMUS] chreme, tantumne ab re tuast oti tibi
aliena ut cures ea quae nil ad tē attinent?	
[CREMES] homō sum: humani nil a mē alienum putō.
uel mē monere hoc uel percontari puta:	
rectumst ego ut faciam: nōn est tē ut deterream.	
[MEDEDEMUS] mihi sic est usu': tibi ut opu' factost face.
[CREMES] an quoiquamst usus homini sē ut cruciet? [MEDEDEMUS] mihi.
[CREMES] si quid laborist nollem. sed quid istuc malist?
quaeso, quid de tē tantum meruisti? [MEDEDEMUS] eheu!
[CREMES] ne lacruma atque istuc, quidquid est, fac mē ut sciam:
ne retice, ne uerere, crede inquam mihi:
aut cōnsolandō aut cōnsiliō aut re iuuerō.	
[MEDEDEMUS] scire hoc uis? [CREMES] hac quidem causa qua dixi tibi.
[MEDEDEMUS] dicetur. [CREMES] at istos rastros intereā tamen
adpone, ne labora. [MEDEDEMUS] minime. [CREMES] quam rem agis?
[MEDEDEMUS] sine mē uociuom tempu' nequod dem mihi
labori'. [CREMES] nōn sinam, inquam. [MEDEDEMUS] ah nōn aequom facis.
[CREMES] hui tam grauis hōs, quaeso? [MEDEDEMUS] sic meritumst meum.
[CREMES] nunc loquere [MEDEDEMUS] fīlium unicum adulēscentulum
habeō. ah quid dixi habere mē? immō habuī, chreme:	
nunc habeam necne incertumst. [CREMES] quid ita istuc?mē. scies.
est e corinthō hic aduena anu' paupercula:	
eius filiam ille amare coepit perdite,	
prope iam ut prō uxore haberet: haec clam mē omnia.	
ubi rem resciui, coepi nōn humanitus	
neque ut animum decuit aegrotum adulēscentuli
tractare, sed ui et uia peruolgata patrum.	
cotidie accusabam: hem tibine haec diutius	
licere speras facere mē uiuō patre,	
amicam ut habeas prope iam in uxoris loco?	
errās, si id credis, et mē ignorās, clinia.
ego tē meum esse dici tantisper uolo	
dum quod tē dignumst facies: sed si id nōn facis,	
ego quod mē in tē sit facere dignum inuenerō.	
nulla adeō ex re istuc fit nisi ex nimiō otiō.	
ego istuc aetati' nōn amori operam dabam,
sed in asiam hinc abii propter pauperiem atque ibi	
simul rem et gloriam armis belli repperi.	
postremō adeō res rediit: adulēscentulus	
saepe eadem et grauiter audiendō uictus est:	
putauit mē et aetate et beneuolentia
plus scire et prouidere quam sē ipsum sibi:	
in asiam ad regem militatum abiit, chreme.	
[CREMES] quid ais?mē. clam mē profectu' mēnsis tris abest.
[CREMES] ambō accusandi: etsi illud inceptum tamen
animist pudenti' signum et nōn īnstrenui.
[MEDEDEMUS] ubi comperi ex is qui ei fuere cōnscii,
domum reuortor maestus atque animō fere	
perturbatō atque incertō prae aegritudine.	
adsidō: adcurrunt serui, soccos detrahunt:	
uideō aliōs festinare, lectos sternere,
cenam adparare: prō sē quisque sedulo	
faciebant quō illam mihi lenirent miseriam.	
ubi uideo, haec coepi cogitare hem tot mea	
solius solliciti sunt causa ut mē unum expleant?	
ancillae tot mē uestient? sumptus domi
tantos ego solu' faciam? sed gnātum unicum,	
quem pariter uti his decuit aut etiam amplius,	
quod illa aetas magis ad haec utenda idoneast,	
eum ego hinc eieci miserum iniustitia mea!	
malō quidem mē dignum quouis deputem,
si id faciam. nam usque dum ille uītam illam colet	
inopem carēns patria ob meas iniuriās,	
intereā usque illi de mē supplicium dabo	
laborāns parcēns quaerēns, illi seruiēns.	
ita faciō prorsu': nil relinquō in aedibus
nec uas nec uestimentum: conrasi omnia.	
ancillas seruōs, nisi eos qui opere rustico	
faciundō facile sumptum exsercirent suom,	
omnis produxi ac uendidi. īnscripsi ilico	
aedis mercede. quasi talenta ad quindecim
coegi: agrum hunc mercatu' sum: hic mē exerceō.	
decreui tantisper mē minus iniuriae,	
chreme, meō gnatō facere dum fiam miser:	
nec fas esse ulla mē uoluptate hic frui,	
nisi ubi ille huc saluo' redierit meu' particeps.
[CREMES] ingeniō tē esse in liberos leni puto,
et illum obsequentem siqui' rēctē aut commode	
tractaret. uerum nec tu illum satis noueras	
nec tē ille: hoc qui fit? ubi nōn uere uiuitur.	
tu illum numquam ostendisti quanti penderes
nec tibi illest credere ausu' quae est aequom patri.	
quod si esset factum, haec numquam euenissent tibi.	
[MEDEDEMUS] ita res est, fateor: peccatum a mē maxumest.
[CREMES] menedeme, at porrō rēctē sperō et illum tibi
saluom adfuturum esse hic cōnfidō propediem.
[MEDEDEMUS] utinam ita di faxint! [CREMES] facient. nunc si commodumst,
dionysia hic sunt hodie: apud mē sis uolō.	
[MEDEDEMUS] nōn possum. [CREMES] quor nōn? quaesō tandem aliquantulum
tibi parce: idem absēns facere tē hoc uolt fīlius.	
[MEDEDEMUS] nōn conuenit, qui illum ad laborem inpepulerim,
nunc mē ipsum fugere. [CREMES] sicine est sententia?
[MEDEDEMUS] sic. [CREMES] bene uale [MEDEDEMUS] et tu.— [CREMES] lacrumas excussit mihi
miseretque mē eiius. sed ut diei tempus est,	
tempust monere mē hunc uicinum phaniam	
ad cenam ut ueniat: ibo, uisam si domist.—
  {⁴¹saltatiō conuiuarum}⁴¹
nil opu' fuit monitore: iamdudum domi	
praestō apud mē esse aiunt. egomet conuiuas moror.	
ibō adeō hinc intrō. sed quid crepuerunt fores	
hinc a mē? quinam egreditur? huc concesserō.	

[CLITIPO] nil adhuc est quod uereare, clinia: haudquaquam etiam cessant
et illam simul cum nuntiō tibi hic adfuturam hodie sciō.	
proin tu sollicitudinem istam falsam quae tē excruciat mittas.	
[CREMES] quicum loquitur fīlius?
[CLITIPO] pater adest quem uolui: adibō. pater, opportune aduenis.
[CREMES] quid id est? [CLITIPO] hunc menedemum nostin nostrum uicinum? [CREMES] probe.
[CLITIPO] huic fīlium scīs esse? [CREMES] audiui esse in asia. [CLITIPO] nōn est, pater:
apud nos est. [CREMES] quid ais? [CLITIPO] aduenientem, e naui egredientem ilicō
abduxi ad cenam: nam mihi cum eō iam inde usque a pueritia	
fuit semper familiaritas. [CREMES] uoluptatem magnam nuntias.
quam uellem menedemum inuitatum ut nobiscum esset, amplius
ut hanc laetitiam necopinanti primus obicerem ei domi!	
atque etiam nunc tempus est. [CLITIPO] caue faxis: nōn opus est, pater.
[CREMES] quāpropter? [CLITIPO] quia enim incertumst etiam quid sē faciat. modo uenit:
timet omnia, patris iram et animum amicae sē erga ut sit suae.	
eam misere amat: propter eam haec turba atque abitiō euenit. [CREMES] sciō.
[CLITIPO] nunc seruolum ad eam in urbem misit et ego nostrum una syrum.
[CREMES] quid narrat? [CLITIPO] quid ille? miserum sē esse. [CREMES] miserum? quem minu' crederest?
quid relicuist quīn habeat quae quidem in homine dicuntur bona?	
parentis, patriam incolumem, amicos genu' cognatos ditias.	
atque haec perinde sunt ut illius animu' qui ea possidet:
qui uti scit ei bona: illi qui nōn utitur rēctē mala.	
[CLITIPO] immō ill' fuit senex inportunu' semper, et nunc nil magis
uereor quam nēquid in illum iratu' plus satis faxit, pater.	
[CREMES] illene? sed reprimam mē: nam in metu esse hunc illist utile.
[CLITIPO] quid tute tēcum? [CREMES] dicam: ut ut erat, mānsum tamen oportuit.
fortasse aliquantō iniquior erat praeter eius lubidinem:	
pateretur: nam quem ferret si parentem nōn ferret suom?	
huncin erat aequom ex illius more an illum ex huiius uiuere?	
et quod illum īnsimulat durum id nōn est: nam parentum iniuriae	
uniu' modi sunt ferme, paullō qui est homō tolerabilis:
scortari crebrō nolunt, nolunt crebrō conuiuarier,	
praebent exigue sumptum: atque haec sunt tamen ad uirtutem omnia.	
uerum ubi animus semel sē cupiditate deuinxit mala,	
necessest, clitipho, cōnsilia cōnsequi cōnsimilia. hoc	
scitumst: perīclum ex aliis facere tibi quod ex usu siet.
[CLITIPO] ita credō. [CREMES] ego ibō hinc intrō, ut uideam nobis quid in cena siet.
tu, ut tempus est diei, uide sis nequō hinc abeas longius.

[CLITIPO] quam iniqui sunt patres in omnis adulēscentis iudices!
qui aequom esse cēnsent nos a pueris ilicō nasci senes	
neque illarum adfinis esse rerum quās fert adulēscentia.
ex sua lubidine moderantur nunc quae est, nōn quae ōlim fuit.	
mihin si umquam fīlius erit, ne ille facili mē utetur patre:	
nam et cognoscendi et ignoscendi dabitur peccati locus:	
nōn ut meus, qui mihi per alium ostendit suam sententiam.	
periī! is mi, ubi adbibit plus paullo, sua quae narrat facinora!
nunc ait perīclum ex aliis facitō tibi quod ex usu siet:	
astutu'. ne ille haud scit quam mihi nunc surdō narret fabulam.	
mage nunc mē amicae dicta stimulant da mihi atque adfer mihi:	
quoi quod respondeam nil habeō: neque mē quisquamst miserior.	
nam hic clinia, etsi is quoque suarum rerum satagit, attamen
habet bene et pudice eductam, ignaram artis meretriciae.	
meast potēns procax magnifica sumptuosa nobilis.	
tum quod dem ei rēctē est: nam nil esse mihi religiost dicere.	
hoc ego mali nōn pridem inueni neque etiamdum scit pater.	

[CLINIA] si mihi secundae res de amore meō essent, iamdudum sciō
uenissent: sed uereor ne mulier mē absente hic corrupta sit.	
concurrunt multae opiniones quae mihi animum exaugeant:	
occasiō locus aetas mater quoius sub imperiost mala,	
quoi nil iam praeter pretium dulcest. [CLITIPO] clinia. [CLINIA] ei miserō mihi!
[CLITIPO] etiam caues ne uideat forte hic tē a patre aliquis exiēns?
[CLINIA] faciam: sed nescioquid profectō mi animu' praesagit mali.
[CLITIPO] pergin istuc priu' diiudicare quam scīs quid ueri siet?
[CLINIA] si nil mali esset iam hic adessent. [CLITIPO] iam aderunt. [CLINIA] quandō istuc erit?
[CLITIPO] nōn cogitas hinc longule esse? et nosti mōrēs mulierum:
dum moliuntur, dum conantur, annus est. [CLINIA] ō clitipho,
timeō. [CLITIPO] respira: eccum dromonem cum syrō una: adsunt tibi.
SYRUS dromō clinia clitipho	
[SURUS] ain tu? [DROMO] sic est. [SURUS] uerum intereā, dum sermones caedimus,
illae sunt relictae. [CLITIPO] mulier tibi adest. audin, clinia?
[CLINIA] ego uerō audiō nunc demum et uideō et ualeo, clitiphō.
[DROMO] minime mirum: adeō inpeditae sunt: ancillarum gregem
ducunt sēcum. [CLINIA] periī, unde illi sunt ancillae? [CLITIPO] men rogas?
[SURUS] nōn oportuit relictas: portant quid rerum! [CLINIA] ei mihi!
[SURUS] aurum uestem: et uesperascit et nōn nouerunt uiam.	
factum a nobis stultest. abi dum tu, dromo, illis obuiam.	
propera: quid stas? [CLINIA] uae miserō mi, quanta de spe decidi!
[CLITIPO] quid istuc? quae res tē sollicitat autem? [CLINIA] rogitas quid siet?
uiden tu? ancillas aurum uestem, quam ego cum una ancillula	
hic reliqui, unde esse cēnses? [CLITIPO] uah nunc demum intellegō.
[SURUS] di boni, quid turbaest! aedes nostrae uix capient, sciō.	
quid comedent! quid ebibent! quid sene erit nostrō miserius?
sed uideō eccos quos uolebam. [CLINIA] ō iuppiter, ubinamst fides?
dum ego propter tē errāns patria careō demēns, tu intereā loci	
conlocupletasti tē, antiphila, et mē in his deseruisti malis,	
propter quam in summa īnfamia sum et meō patri minus sum obsequēns:	
quoius nunc pudet mē et miseret, qui harum mōrēs cantabat mihi,
monuisse frustra neque eum potuisse umquam ab hac mē expellere:	
quod tamen nunc faciam: tum quom gratum mi esse potuit nolui.	
nemost miserior mē. [SURUS] hic de nostris uerbis errat uidelicet	
quae hic sumu' locuti. clinia, aliter tuom amōrem atque est accipis:	
nam et uitast eadem et animu' tē erga idem ac fuit,
quantum ex ipsa re coniecturam fecimus.	
[CLINIA] quid est obsecro? nam mihi nunc nil rerum omniumst
quod malim quam mē hoc falsō suspicarier.	
[SURUS] hoc prīmum, ut ne quid huiius rerum ignores: anus,	
quae est dicta mater esse ei antehac, nōn fuit:
ea obiit mortem. hoc ipsa in itinere alterae	
dum narrat forte audiui. [CLITIPO] quaenamst altera?
[SURUS] mane: hoc quod coepi prīmum enarrem, clitiphō:	
post istuc ueniam. [CLITIPO] propera. [SURUS] iam prīmum omnium,
ubi uentum ad aedis est, dromō pultat fores:
anu' quaedam prodit: haec ubi aperuit ostium,	
continuō hic sē coniecit intrō, ego cōnsequor:	
anu' foribus obdit pessulum, ad lanam redit.	
hic sciri potuit aut nusquam alibi, clinia,	
quō studiō uītam suam tē absente exegerit,
ubi de inprouisost interuentum mulieri.	
nam ea res dedit tum existumandi copiam	
cotidianae uītae cōnsuetudinem,	
quae quoiusque ingenium ut sit declarat maxume.	
texentem telam studiose ipsam offendimus,
mediocriter uestitam ueste lugubri	
eius anui' causa opinor quae erat mortua	
sine aurō: tum ornatam ita uti quae ornantur sibi,	
nulla mala re esse expolitam muliebri:	
capillu' pexu' prolixus circum caput
reiectu' neglegenter: pax. [CLINIA] syre mi, obsecro,
ne mē in laetitiam frustra conicias. [SURUS] anus	
subtemen nebat. praeterea una ancillula	
erat: ea texebat una, pannis obsita,	
neglecta, inmunda inluuie. [CLITIPO] si haec sunt, clinia,
uera, ita uti credo, quis tē est fortunatior?	
scin hanc quam dicit sordidatam et sordidam?	
magnum hoc quoque signumst dominam esse extra noxiam,	
quom eius tam negleguntur internuntii.	
nam disciplinast isdem munerarier
ancillas prīmum ad dominas qui adfectant uiam.	
[CLINIA] perge, obsecrō tē, et caue ne falsam grātiam
studeas inire. quid ait ubi mē nominas?	
[SURUS] ubi dicimus redisse tē et rogare uti	
ueniret ad tē, mulier telam desinit
continuō et lacrumis opplet os totum sibi,	
ut facile scires desideriō id fieri tuō.	
[CLINIA] prae gaudio, ita mē di ament, ubi sim nesciō:
ita timui. [CLITIPO] at ego nil esse scibam, clinia.
agedum uicissim, syre, dic quae illast altera?
[SURUS] adducimus tuam bacchidem. [CLITIPO] hem quid? bacchidem?
ehō sceleste, quō illam duci'? [SURUS] quō ego illam? ad nos scilicet.	
[CLITIPO] ad patremne? [SURUS] ad eum ipsum. [CLITIPO] ō hominis inpudentem audaciam! [SURUS] heus
nōn fit sine perīclō facinu' magnum nec memorabile.	
[CLITIPO] hoc uide: in mea uīta tu tibi laudem is quaesitum, scelus?
ubi si paullulum modo quid tē fugerit, ego perierim.	
quid illō facias? [SURUS] at enim . . [CLITIPO] quid enim? [SURUS] si sinās, dicam. [CLINIA] sine.
[CLITIPO] sinō. [SURUS] ita res est haec nunc quasi quom . . [CLITIPO] quās, malum, ambages mihi
narrare occipit? [CLINIA] syre, uerum hic dicit: mitte, ad rem redi.
[SURUS] enimuerō reticere nequeō: multimodis iniurius,
clitipho, es neque ferri potis es. [CLINIA] audiundum hercle est, tace.
[CLITIPO] quid est? [SURUS] uis amare, uis potiri, uis quod des illi effici:
tuom esse in potiundō perīclum nōn uis: haud stulte sapis:	
siquidem id saperest uelle tē id quod nōn potest contingere.	
aut haec cum illis sunt habenda aut illa cum his mittenda sunt.
harum duarum condicionum nunc utram malis uide:	
etsi cōnsilium quod cepi rectum esse et tutum sciō.	
nam apud patrem tua amica tēcum sine metu ut sit copiast.	
tum quod illi argentum es pollicitus, eadem hac inueniam uia,	
quod ut efficerem orandō surdas iam auris reddideras mihi.
quid aliud tibi uis? [CLITIPO] siquidem hoc fit. [SURUS] siquidem? experiundō scies.
[CLITIPO] age age, cedō istuc tuom cōnsilium: quid id est? [SURUS] adsimulabimus
tuam amicam huiius esse amicam. [CLITIPO] pulchre: quid faciat sua?
an ea quoque dicetur huiius, si una haec dedecorist parum?	
[SURUS] immō ad tuam matrem abducetur. [CLITIPO] quid eo? [SURUS] longumst, clitipho,
si tibi narrem quam ob rem id faciam. [CLINIA] uera causast. [CLITIPO] fabulae!
nil satis firmi uideō quam ob rem accipere hunc mi expediat metum.	
[SURUS] mane, habeō aliud, si istuc metui', quod ambō cōnfiteamini	
sine perīclō esse. [CLITIPO] huiius modi obsecrō aliquid reperi. [CLINIA] maxume.
[SURUS] ibō obuiam, hinc dicam ut reuortantur domum. [CLITIPO] hem
quid dixti? [SURUS] ademptum tibi iam faxō omnem metum,	
in aurem utramuis otiose ut dormias.	
[CLITIPO] quid agō nunc? [CLINIA] tune? quod boni . . [CLITIPO] syre! dic modo
uerum. [SURUS] age modō: hodie serō ac nequiquam uoles.	
[CLINIA] datur, fruare dum licet: nam nescias . .
[CLITIPO] syre inquam! [SURUS] perge porro, tamen istuc agō.
[CLINIA] eius sit potestas posthāc an numquam tibi.
[CLITIPO] uerum hercle istuc est. syre, syre inquam, heus heus syre!
[SURUS] concaluit. quid uis? [CLITIPO] redi, redi! [SURUS] adsum: dic quid est?
iam hoc quoque negabi' tibi placere. [CLITIPO] immō, syre,
et mē et meum amōrem et famam permittō tibi.	
tu es iudex: nēquid accusandu' sis uide.	
[SURUS] ridiculumst istuc mē admonere, clitipho,	
quasi istic minor mea res agatur quam tua.	
hic siquid nobis forte aduorsi euenerit,
tibi erunt parata uerba, huic homini uerbera:	
quāpropter haec res ne utiquam neglectust mihi.	
sed istunc exora ut suam esse adsimulet. [CLINIA] scilicet
facturum mē esse: in eum iam res rediit locum	
ut sit necessu'. [CLITIPO] meritō tē amo, clinia.
[CLINIA] uerum illa nēquid titubet. [SURUS] perdoctast probe.
[CLITIPO] at hoc demiror qui tam facile potueris
persuadere illi, quae solet quos spernere!	
[SURUS] in tempore ad eam ueni, quod rerum omniumst	
prīmum. nam quendam misere offendi ibi militem
eius noctem orantem: haec arte tractabat uirum,	
ut illius animum cupidum inopia incenderet	
eademque ut esset apud tē hoc quam gratissimum.	
sed heus tu, uide sis nēquid inprudēns ruas!	
patrem nouisti ad has res quam sit perspicax:
ego tē autem noui quam esse soleas inpotēns:	
inuersa uerba, euersas ceruices tuās,	
gemitus screatus tussis risus abstine.	
[CLITIPO] laudabi'. [SURUS] uide sis. [CLITIPO] tutemet mirabere.
[SURUS] sed quam citō sunt cōnsecutae mulieres!
[CLITIPO] ubi sunt? quor retines? [SURUS] iam nunc haec nōn est tua.
[CLITIPO] scio, apud patrem: at nunc interim. [SURUS] nihilō magis.
[CLITIPO] sine. [SURUS] nōn sinam inquam. [CLITIPO] quaesō paullisper. [SURUS] uetō.
[CLITIPO] saltem salutem . . [SURUS] abeas si sapias. [CLITIPO] eō.
quid istic? [SURUS] manebit. [CLITIPO] ō hominem felicem! [SURUS] ambula.
bacchis antiphila clinia SYRUS	
[BACCIS] edepol tē, mea antiphila, laudō et fortunatam iudico,
id quom studuisti istī formae ut mōrēs cōnsimiles forent:	
minimeque, ita mē di ament, miror si tē sibi quisque expetit.	
nam mihi quale ingenium haberes fuit indiciō oratiō:	
et quom egomet nunc mēcum in animō uītam tuam cōnsiderō
omniumque adeō uostrarum uolgu' quae ab sē segregant,	
et uos esse istius modi et nos nōn esse haud mirabilest.	
nam expedit bonas esse uobis: nōs, quibu'cum est res, nōn sinunt:	
quippe forma inpulsi nostra nos amatores colunt:	
haec ubi immutata est, illi suom animum aliō cōnferunt:
nisi si prospectum intereā aliquid est, desertae uiuimus.	
uobis cum unō semel ubi aetatem agere decretumst uiro,	
quoius mos maxumest cōnsimili' uostrum, hi sē ad uos adplicant.	
hoc beneficiō utrique ab utrisque uerō deuincimini,	
ut numquam ulla amori uostrō incidere possit calamitas.
[ANTIPILA] nesciō alias: mequidem semper sciō fecisse sedulō
ut ex illiu' commodō meum compararem commodum. [CLINIA] ah
ergo, mea antiphila, tu nunc sola reducem mē in patriam facis:	
nam dum abs tē absum omnēs mihi labores fuere quos cepi leues	
praeter quam tui carendum quod erat. [SURUS] credō. [CLINIA] syre, uix sufferō:
hocin mē miserum nōn licere meō modo ingenium frui!	
[SURUS] immō ut patrem tuom uidi esse habitum, diu etiam duras dabit.	
[BACCIS] quisnam hic adulescēns est qui intuitur nos? [ANTIPILA] ah retine mē, obsecro!
[BACCIS] amabō quid tibist? [ANTIPILA] disperii, periī misera! [BACCIS] quid stupes,
antiphila? [ANTIPILA] uideon cliniam an nōn? [BACCIS] quem uides?
[CLINIA] salue, anime mi. [ANTIPILA] ō mi clinia, salue. [CLINIA] ut uales?
[ANTIPILA] saluom uenisse gaudeō. [CLINIA] teneone tē,
antiphila, maxume animō exspectatam meo?	
[SURUS] ite intrō: nam uos iamdudum exspectat senex.

ACTUS III	
chremes MEDEDEMUS	
[CREMES] luciscit hoc iam. cessō pultare ostium
uicini, prīmum e mē ut sciat sibi fīlium	
redisse? etsi adulēscentem hoc nolle intellegō.	
uerum quom uideam miserum hunc tam excruciarier	
eius abitu, celem tam īnsperatum gaudium,	
quom illi perīclī nil ex indiciō siet?
haud faciam: nam quod poterō adiutabō senem.	
item ut fīlium meum amicō atque aequali suo	
uideō īnseruire et socium esse in negotiis,	
nos quoque senes est aequom senibus obsequi.	
[MEDEDEMUS] aut ego profectō ingeniō egregiō ad miserias
natus sum aut illud falsumst quod uolgō audio	
dici, diem adimere aegritudinem hominibus:	
nam mihi quidem cotidie augescit magis	
de fīliō aegritudo, et quantō diutius	
abest mage cupiō tantō et mage desiderō.
[CREMES] sed ipsum foras egressum uideō: ibō adloquar.
menedeme, salue: nuntium adportō tibi	
quoius maxume tē fieri participem cupis.	
[MEDEDEMUS] num quid nam de gnatō meō audisti, chreme?
[CREMES] ualet atque uiuit [MEDEDEMUS] ubinamst quaeso? [CREMES] apud mē domi.
[MEDEDEMUS] meu' gnatu'? [CREMES] sic est [MEDEDEMUS] uenit? [CREMES] certe [MEDEDEMUS] clinia
meu' uenit? [CREMES] dixi [MEDEDEMUS] eamu': duc mē ad eum, obsecrō.
[CREMES] nōn uolt tē scire sē redisse etiam et tuom
cōnspectum fugitat: propter peccatum hoc timet,	
ne tua duritia antiqua illa etiam adaucta sit.
[MEDEDEMUS] nōn tu illi dixti ut essem? [CREMES] nōn [MEDEDEMUS] quam ob rem, chreme?
[CREMES] quia pessume istuc in tē atque in illum cōnsulis,
si tē tam leni et uictō esse animō ostenderis.	
[MEDEDEMUS] nōn possum: satis iam, satis pater durus fui. [CREMES] ah
uehemēns in utramque partem, menedeme, es nimis
aut largitate nimia aut parsimonia:	
in eandem fraudem ex hac re atque ex illa incides.	
prīmum ōlim potiu' quam paterere fīlium	
commetare ad mulierculam, quae paullulo	
tum erat contenta quoique erant grata omnia,
proterruisti hinc. ea coacta ingratiis	
postilla coepit uictum uolgō quaerere.	
nunc quom sine magnō intertrimentō nōn potest	
haberi, quiduis dare cupis. nam ut tu scias	
quam ea nunc īnstructa pulchre ad perniciem siet,
prīmum iam ancillas sēcum adduxit plus decem	
oneratas ueste atque aurō: satrapes si siet	
amator, numquam sufferre eius sumptus queat:	
nedum tu possis [MEDEDEMUS] estne ea intu'? [CREMES] sit rogas?
sēnsī. nam unam ei cenam atque eiius comitibus
dedi: quod si iterum mihi sit danda, actum siet.	
nam ut alia omittam, pytissandō modo mihi	
quid uini absumsit sic hoc dicēns: asperum,	
pater, hoc est: aliud lenius sodes uide:	
releui dolia omnia, omnis serias:
omnis sollicitos habui—atque haec una nox.	
quid tē futurum cēnses quem adsidue exedent?	
sic mē di amabunt ut mē tuarum miseritumst,	
menedeme, fortunarum [MEDEDEMUS] faciat quidlubet:
sumat cōnsumat perdat, decretumst pati,
dum illum modo habeam mēcum. [CREMES] si certumst tibi
sic facere, illud permagni referre arbitror	
ut ne scientem sentiat tē id sibi dare.	
[MEDEDEMUS] quid faciam? [CREMES] quiduis potiu' quam quod cogitas:
per alium quemuis ut des, falli tē sinas
techinis per seruolum: etsi subsēnsi id quoque,	
illos ibi esse, id agere inter sē clanculum.	
syru' cum illō uostrō cōnsusurrant, cōnferunt	
cōnsilia ad adulēscentes: et tibi perdere	
talentum hoc pactō satius est quam illō minam.
nōn nunc pecunia agitur sed illud quō modo	
minimō perīclō id demus adulēscentulō.	
nam si semel tuom animum ille intellexerit,	
priu' proditurum tē tuam uītam et prius	
pecuniam omnem quam abs tē amittas fīlium, hui
quantam fenestram ad nequitiem patefeceris,	
tibi autem porrō ut nōn sit suaue uiuere!	
nam deteriores omnēs sumu' licentia.	
quod quoique quomque inciderit in mentem uolet	
neque id putabit prauom an rectum sit: petet.
tu rem perire et ipsum nōn poteris pati:	
dare denegaris: ibit ad illud ilico	
qui maxume apud tē sē ualere sentiet:	
abiturum sē abs tē esse ilicō minitabitur.	
[MEDEDEMUS] uidere uera atque ita uti res est dicere.
[CREMES] somnum hercle ego hac nocte oculis nōn uidi meis,
dum id quaerō tibi qui fīlium restituerem.	
[MEDEDEMUS] cedō dextram: porrō tē idem orō ut faciās, chreme.
[CREMES] paratu' sum [MEDEDEMUS] scin quid nunc facere tē uolo?
[CREMES] dic [MEDEDEMUS] quod sēnsisti illos mē incipere fallere,
id uti maturent facere: cupiō illi dare	
quod uolt, cupiō ipsum iam uidere. [CREMES] operam dabō.
paullum negoti mi obstat: simus et crito	
uicini nostri hic ambigunt de finibus:	
mē cepere arbitrum: ibō ac dicam, ut dixeram
operam daturum mē, hodie nōn posse is dare:	
continuō hic aderō [MEDEDEMUS] ita quaesō.—di uostram fidem,
ita conparatam esse hominum naturam omnium	
aliena ut meliu' uideant et diiudicent	
quam sua! an eō fit quia in re nostra aut gaudiō
sumu' praepediti nimiō aut aegritudine?	
hic mihi nunc quantō plus sapit quam egomet mihi!	
[CREMES] dissolui mē otiosus operam ut tibi darem.
syrus est prendendus atque adhortandus mihi.	
a mē nescioquis exit: concede hinc domum
ne nos inter nos congruere sentiant.	

[SURUS] hac illac circumcursa: inueniundumst tamen	
argentum: intendenda in senemst fallacia.	
[CREMES] num mē fefellit hosce id struere? uidelicet
ill' cliniai seruo' tardiusculust:
idcircō huic nostrō traditast prouincia.	
[SURUS] quis hic loquitur? periī. numnam haec audiuit? [CREMES] syre. [SURUS] hem.
[CREMES] quid tu istic? [SURUS] rēctē equidem: sed tē miror, chreme,
tam mane, qui heri tantum biberis. [CREMES] nil nimis.
[SURUS] nil narras? uisa uerost, quod dici solet,
aquilae senectus. [CREMES] heia. [SURUS] mulier commoda et
faceta haec meretrix. [CREMES] sane. [SURUS] idem uisast tibi?
et quidem hercle forma luculenta. [CREMES] sic satis.
[SURUS] ita nōn ut ōlim, sed uti nunc, sane bona:	
minimeque miror clinia hanc si deperit.
sed habet patrem quendam auidum, miserum atque aridum	
uicinum hunc: nostin? at quasi is nōn ditiis	
abundet, gnātus eius profugit inopia.	
scīs esse factum ut dico? [CREMES] quid ego ni sciam?
hominem pistrinō dignum! [SURUS] quem? [CREMES] istunc seruolum
dicō adulēscenti' . . [SURUS] syre, tibi timui male!	
[CREMES] qui passus est id fieri. [SURUS] quid faceret? [CREMES] rogas?
aliquid reperiret, fingeret fallacias	
unde esset adulēscenti amicae quod daret,	
atque hunc difficilem inuitum seruaret senem.
[SURUS] garris. [CREMES] haec facta ab illō oportebant, syre.
[SURUS] ehō quaesō laudas qui eros fallunt? [CREMES] in locō
ego uerō laudō. [SURUS] rēctē sane. [CREMES] quippe qui
magnarum saepe id remedium aegritudinumst:	
iam huic mānsisset unicus gnātus domi.
[SURUS] iocone an seriō ille haec dicat nesciō:	
nisi mihi quidem addit animum quō lubeat magis.	
[CREMES] et nunc quid exspectat, syre? an dum hic denuō
abeat, quom tolerare illius sumptus nōn queat?	
nonne ad senem aliquam fabricam fingit? [SURUS] stolidus est.
[CREMES] at tē adiutare oportet adulēscentuli
causa. [SURUS] facile equidem facere possum si iubes:	
etenim quō pactō id fieri soleat calleō.	
[CREMES] tantō hercle melior. [SURUS] nōn est mentiri meum.
[CREMES] fac ergō. [SURUS] at heus tu facitō dum eadem haec memineris
siquid huiius simile forte aliquandō euenerit,	
ut sunt humana, tuos ut faciat fīlius.	
[CREMES] nōn usu' ueniet, sperō. [SURUS] sperō hercle ego quoque,
neque eō nunc dicō quō quicquam illum sēnserim:	
sed siquid, nēquid. quae sit eius aetas uides:
et ne ego tē, si usu' ueniat, magnifice, chreme,	
tractare possim. [CREMES] de istoc, quom usu' uenerit,
uidebimus quid opu' sit: nunc istuc age.—	
[SURUS] numquam commodius umquam erum audiui loqui,	
nec quom male facerem crederem mi inpunius
licere. quisnam a nobis egreditur foras?	

[CREMES] quid istuc quaeso? qui istic mos est, clitipho? itane fieri oportet?
[CLITIPO] quid ego fēcī? [CREMES] uidin ego tē modo manum in sinum huic meretrici
īnserere? [SURUS] acta haec res est: periī. [CLITIPO] mene? [CREMES] hisce oculis, ne nega.
facis adeō indigne iniuriam illi qui nōn abstineas manum.
nam istaec quidem contumeliast,	
hominem amicum recipere ad tē atque eius amicam subigitare.	
uel here in uinō quam inmodestu' fuisti . . [SURUS] factum. [CREMES] quam molestus!
ut equidem, ita mē di ament, metui quid futurum denique esset!	
noui ego amantium animum: aduortunt grauiter quae nōn cēnseas.
[CLITIPO] at mihi fides apud hunc est nil mē istiu' facturum, pater.
[CREMES] estō: at certe concedas aliquō ab ore eorum aliquantisper.
multa fert lubidō: ea facere prohibet tua praesentia.	
ego de mē faciō coniecturam: nemost meorum amicorum hodie	
apud quem expromere omniā mea occulta, clitipho, audeam.
apud alium prohibet dignitas: apud alium ipsius facti pudet,	
ne ineptu', ne proteruo' uidear: quod illum facere creditō.	
sed nostrum est intellegere utquomque atque ubiquomque opu' sit obsequi.	
[SURUS] quid istic narrat! [CLITIPO] periī. [SURUS] clitipho, haec ego praecipiō tibi?
homini' frugi et temperanti' functu's officium? [CLITIPO] tace sodes.
[SURUS] rēctē sane. [CLITIPO] syre, pudet mē. [SURUS] credō: neque id iniuria: quīn
mihi molestumst. [CLITIPO] perdis hercle. [SURUS] uerum dicō quod uidetur.
[CLITIPO] nonne accedam ad illos? [CREMES] ehō quaeso, una accedundi uiast?
[SURUS] actumst: hic priu' sē indicarit quam ego argentum effecerō.	
chreme, uin tu homini stultō mi auscultare? [CREMES] quid faciam? [SURUS] iube hunc
abire hinc aliquō. [CLITIPO] quō ego hinc abeam? [SURUS] quō lubet: da illis locum:
abi deambulatum. [CLITIPO] deambulatum? quō? [SURUS] uah quasi desit locus.
abi sane istac, istorsum, quouis. [CREMES] rēctē dicit, cēnseō.
[CLITIPO] di tē eradicent, syre, qui mē hinc †extrudis†!
[SURUS] at tu pol tibi istas posthāc comprimitō manus!—
cēnsen uero? quid illum porrō credas facturum, chreme,	
nisi eum, quantum tibi opi' di dant, seruas castigas mones?	
[CREMES] ego istuc curabō. [SURUS] atqui nunc, ere, tibi istic adseruandus est.
[CREMES] fiet. [SURUS] si sapias: nam mihi iam minu' minusque obtemperat.
[CREMES] quid tu? ecquid de illō quod dudum tēcum egi egisti, syre, aut
repperisti tibi quod placeat an nondum etiam? [SURUS] de fallacia	
dicis? est: inueni nuper quandam. [CREMES] frugi es. cedō quid est?
[SURUS] dicam, uerum ut aliud ex aliō incidit. [CREMES] quidnam, syre?
[SURUS] pessuma haec est meretrix. [CREMES] ita uidetur. [SURUS] immō si scias.
uah uide quod inceptet facinu'. fuit quaedam anu' corinthia
hic: huic drachumarum haec argenti mille dederat mutuom.	
[CREMES] quid tum? [SURUS] ea mortuast: reliquit filiam adulēscentulam.
ea relicta huic arraboni est prō illō argentō. [CREMES] intellegō.
[SURUS] hanc sēcum huc adduxit, ea quae est nunc apud uxōrem tuam.	
[CREMES] quid tum? [SURUS] cliniam orat sibi uti id nunc det: illam illi tamen
post daturum: mille nummum poscit. [CREMES] et poscit quidem? [SURUS] hui,
dubium id est? ego sic putaui. [CREMES] quid nunc facere cogitas?
[SURUS] egon? ad menedemum ibō: dicam hanc esse captam ex caria	
ditem et nobilem: si redimat magnum inesse in ea lucrum.	
[CREMES] erras. [SURUS] quid ita? [CREMES] prō menedemō nunc tibi ego respondeō
nōn emō: quid ages? [SURUS] optata loquere. [CREMES] qui? [SURUS] nōn est opus.
[CREMES] nōn opus est? [SURUS] nōn hercle uerō. [CREMES] qui istuc, miror. [SURUS] iam scies.
[CREMES] mane, mane, quid est quod tam a nobis grauiter crepuerunt fores?

[SOSTRATA] nisi mē animu' fallit, hic profectost anulus quem ego suspicor,
is quicum expositast gnāta. [CREMES] quid uolt sibi, syre, haec oratio?
[SOSTRATA] quid est? isne tibi uidetur? [NUTRIX] dixi equidem, ubi mi ostendisti, ilicō
eum esse. [SOSTRATA] at ut satis contemplata modo sis, mea nutrix. [NUTRIX] satis.
[SOSTRATA] abi nunciam intrō atque illa si iam lauerit mihi nuntia.	
hic ego uirum intereā opperibor. [SURUS] tē uolt: uideas quid uelit.	
nescioquid tristis est: nōn temerest: timeō quid sit. [CREMES] quid siet?
ne ista hercle magnō iam conatu magnas nugas dixerit.	
[SOSTRATA] ehem mi uir. [CREMES] ehem mea uxor. [SOSTRATA] tē ipsum quaerō. [CREMES] loquere quid uelis.
[SOSTRATA] prīmum hoc tē oro, nēquid credas mē aduorsum edictum tuom	
facere esse ausam. [CREMES] uin mē istuc tibi, etsi incredibilest, credere?
credō. [SURUS] nescioquid peccati portat haec purgatiō.
[SOSTRATA] meministin mē esse grauidam et mihi tē maxumō opere edicere,	
si puellam parerem, nolle tolli? [CREMES] sciō quid feceris:
sustulisti. [SURUS] sic est factum: domina ego, eru' damnō auctus est.	
[SOSTRATA] minime: sed erat hic corinthia anus haud inpura: ei dedi	
exponendam. [CREMES] ō iuppiter, tantam esse in animō īnscitiam!
[SOSTRATA] periī: quid ego fēcī? [CREMES] rogitas? [SOSTRATA] si peccaui, mi chreme,
īnsciēns fēcī. [CREMES] id equidem ego, si tu neges, certō scio,
tē īnscientem atque inprudentem dicere ac facere omnia:	
tot peccata in hac re ostendi'. nam iam prīmum, si meum	
imperium exsequi uoluisses, interemptam oportuit,
nōn simulare mortem uerbis, re ipsa spem uītae dare.	
at id omittō: misericordia, animu' maternus: sinō.	
quam bene uerō abs tē prospectumst quod uoluisti cogita:	
nempe anui illi prodita abs tē filiast planissume,	
per tē uel uti quaestum faceret uel uti ueniret palam.
credo, id cogitasti: quiduis satis est dum uiuat modo.	
quid cum illis agas qui neque ius neque bonum atque aequom sciunt,	
meliu' peiu', prosit obsit, nil uident nisi quod lubet?	
[SOSTRATA] mi chreme, peccaui, fateor: uincor. nunc hoc tē obsecro,	
quantō tuos est animu' natu grauior, ignoscentior,
ut meae stultitiae in iustitia tua sit aliquid praesidi.	
[CREMES] scilicet equidem istuc factum ignoscam: uerum, sostrata,
male docet tē mea facilitas multa. sed istuc quidquid est	
qua hoc occeptumst causa loquere. [SOSTRATA] ut stultae et misere omnēs sumus	
religiosae, quom exponendam dō illi, de digitō anulum
detrahō et eum dicō ut una cum puella exponeret:	
si moreretur, ne expers partis esset de nostris bonis.	
[CREMES] istuc rēctē: cōnseruasti tē atque illam. [SOSTRATA] is hic est anulus.
[CREMES] unde habes? [SOSTRATA] quam bacchi' sēcum adduxit adulēscentulam, [SURUS] hem.
[CREMES] quid illa narrat? [SOSTRATA] ea lauatum dum it, seruandum mihi dedit.
animum nōn aduorti prīmum: sed postquam aspexi ilico	
cognoui, ad tē exsilui. [CREMES] quid nunc suspicare aut inuenis
de illa? [SOSTRATA] nesciō nisi ex ipsa quaeras unde hunc habuerit,	
si potis est reperiri. [SURUS] interii: plus speī uideō quam uolō:	
nostrast, si itast. [CREMES] uiuitne illa quoi tu dederas? [SOSTRATA] nesciō.
[CREMES] quid renuntiauit ōlim? [SOSTRATA] fecisse id quod iusseram.
[CREMES] nomen mulieri' cedō quid sit, ut quaeratur. [SOSTRATA] philterae.
[SURUS] ipsast. mirum ni illa saluast et ego periī. [CREMES] sostrata,
sequere mē intrō hac. [SOSTRATA] ut praeter spem euenit! quam timui male	
ne nunc animō ita esses durō ut ōlim in tollendo, chreme!
[CREMES] nōn licet hominem esse saepe ita ut uolt, si res nōn sinit.
nunc ita tempus est mi ut cupiam filiam: ōlim nil minus.	

[SURUS] nisi mē animu' fallit multum, haud multum a mē aberit īnfortunium:	
ita hac re in angustum oppidō nunc meae coguntur copiae:	
nisi aliquid uideō ne esse amicam hanc gnati resciscat senex.
nam quod de argentō sperem aut posse postulem mē fallere	
nil est: triumphō si licet mē latere tectō abscedere.	
crucior bolum tantum mi ereptum tam desubitō e faucibus.	
quid agam? aut quid comminiscar? ratiō de integrō ineundast mihi.	
nil tam difficilest quīn quaerendō inuestigari possiet.
quid si hoc nunc sic incipiam? nilst. quid si sic? tantundem egerō.	
at sic opinor: nōn potest. immō optume. euge habeō optumam.	
retraham hercle opinor ad mē	
idem ego illuc hodie fugitiuom argentum tamen.a

[CLINIA] nulla mihi res posthāc potest iam interuenire tanta
quae mi aegritudinem adferat: tanta haec laetitia obortast.
dedō patri mē nunciam ut frugalior sim quam uolt.	
[SURUS] nil mē fefellit: cognitast, quantum audiō huiius uerba.	
istuc tibi ex sententia tua obtigisse laetor.	
[CLINIA] ō mi syre, audisti obsecro? [SURUS] quidni? qui usque una adfuerim.
[CLINIA] quoi aeque audisti commode quicquam euenisse? [SURUS] nulli.
[CLINIA] atque ita mē di ament ut ego nunc nōn tam meapte causa
laetor quam illiu': quam ego sciō esse honore quouis dignam.	
[SURUS] ita credō. sed nunc, cliniā, age, da tē mihi uicissim:	
nam amici quoque res est uidenda in tutum ut conlocetur,	
nēquid de amica nunc senex. [CLINIA] ō iuppiter! [SURUS] quiesce.
[CLINIA] antiphila mea nubet mihi. [SURUS] sicin mi interloquere?
[CLINIA] quid faciam? syre mi, gaudeō: fer mē. [SURUS] ferō hercle uerō.
[CLINIA] deorum uītam apti sumus. [SURUS] frustra operam opinor hanc sumō.
[CLINIA] loquere: audiō. [SURUS] at iam hoc nōn ages. [CLINIA] agam. [SURUS] uidendumst, inquam,
amici quoque res, clinia, tui in tutō ut conlocetur.
nam si nunc a nobis abis et bacchidem hic relinquis,	
senex resciscet ilicō esse amicam hanc clitiphonis:	
si abduxeris, celabitūr, itidem ut celata adhuc est.	
[CLINIA] at enim istoc nil est mage, syre, miis nuptiis aduorsum.
nam quō ore appellabō patrem? tenes quid dicam? [SURUS] quidni?
[CLINIA] quid dicam? quam causam adferam? [SURUS] qui nolō mentiare:
aperte ita ut res sēsē habet narratō. [CLINIA] quid ais? [SURUS] iubeō:
illam tē amare et uelle uxōrem, hanc esse clitiphonis.	
[CLINIA] bonam atque iustam rem oppidō imperas et factu facilem.
et scilicet iam mē hoc uoles patrem exorare ut celet
senem uostrum? [SURUS] immō ut recta uia rem narret ordine omnem. [CLINIA] hem
satis sanus es et sobrius? tuquidem illum plane perdis.	
nam qui ille poterit esse in tuto, dic mihi?	
[SURUS] huic equidem cōnsiliō palmam dō: hic mē magnifice ecfero,	
qui uim tantam in mē et potestatem habeam tantae astutiae
uera dicendō ut eos ambos fallam: ut quom narret senex	
uoster nostrō istam esse amicam gnati, nōn credat tamen.	
[CLINIA] at enim spem istoc pactō rursum nuptiarum omnem eripis:
nam dum amicam hanc meam esse credet, nōn committet filiam.	
tu fors quid mē fiat parui pendi', dum illi cōnsulas.
[SURUS] quid, malum, mē aetatem cēnses uelle id adsimularier?	
ūnus est dies dum argentum eripiō: pax: nil amplius.	
[CLINIA] tantum sat habes? quid tum quaesō si hoc pater resciuerit?
[SURUS] quid si redeō ad illos qui aiunt quid si nunc caelum ruat?	
[CLINIA] metuō quid agam. [SURUS] metui'? quasi nōn ea potestas sit tua
quō uelis in tempore ut tē exsoluās, rem facias palam.	
[CLINIA] age age, trānsducatur bacchis. [SURUS] optume ipsa exit foras.
bacchis clinia SYRUS dromō phrygia	
[BACCIS] satis pol proterue mē syri promissa huc induxerunt,
decem minas quās mihi dare pollicitust. quodsi nunc mē	
deceperit saepe obsecrāns mē ut ueniam, frustra ueniet:
aut quom uenturam dixerō et cōnstituero, quom is certe	
renuntiarit, clitiphō quom in spe pendebit animi,	
decipiam ac nōn ueniam, syrus mihi tergō poenas pendet.	
[CLINIA] satis scite promittit tibi. [SURUS] atqui tu hanc iocari credis?
faciet nisi caueō. [BACCIS] dormiunt: ego pol istos commouebō.
mea phrygia, audisti modo iste homō quam uillam demōnstrauit	
charini? [PRUGIA] audiui. [BACCIS] proxumam esse huic fundō ad dextram? [PRUGIA] memini.
[BACCIS] curriculō percurre: apud eum miles dionysia agitat:
[SURUS] quid inceptat? [BACCIS] dic mē hic oppidō esse inuitam atque adseruari,
uerum aliquō pactō uerba mē his daturam esse et uenturam.
[SURUS] periī hercle. bacchi', mane, mane: quō mittis istanc quaeso?	
iube maneat. [BACCIS] i. [SURUS] quīn est paratum argentum. [BACCIS] quīn ego maneō.
[SURUS] atqui iam dabitur. [BACCIS] ut lubet. num ego īnsto? [SURUS] at scin quid sodes?
[BACCIS] quid? [SURUS] trānseundumst nunc tibi ad menedemum et tua pompa
eō trānsducendast. [BACCIS] quam rem agis, scelus? [SURUS] egon? argentum cudō
quod tibi dem. [BACCIS] dignam mē putās quam inludas? [SURUS] nōn est temere.
[BACCIS] etiamne tēcum hic res mihist? [SURUS] minime: tuom tibi reddō.
[BACCIS] eatur. [SURUS] sequere hac. heus, dromō. [DROMO] quis mē uolt? [SURUS] syru'. [DROMO] quid est rei?
[SURUS] ancillas omnis bacchidis trānsduce huc ad uos propere.	
[DROMO] quam ob rem? [SURUS] ne quaeras: ecferant quae sēcum huc attulerunt.
sperabit sumptum sibi senex leuatum esse harunc abitu:	
ne ille haud scit hoc paullum lucri quantum ei damnum adportet.	
tu nescis id quod scīs, dromo, si sapies. [DROMO] mutum dices.

[CREMES] ita mē di amabunt ut nunc menedemi uicem
miseret mē tantum deuenisse ad eum mali.
illancin mulierem alere cum illa familia!	
etsi scio, hosce aliquot dies nōn sentiet,	
ita magnō desideriō fuit ei fīlius:	
uerum ubi uidebit tantos sibi sumptus domi	
cotidianos fieri nec fieri modum,
optabit rursum ut abeat ab sē fīlius.	
syrum optume eccum. [SURUS] cessō hunc adoriri? [CREMES] syre. [SURUS] hem.
[CREMES] quid est? [SURUS] tē mihi ipsum iamdudum optabam dari.
[CREMES] uidere egisse iam nescioquid cum sene.
[SURUS] de illō quod dudum? dictum ac factum reddidi.
[CREMES] bonan fide? [SURUS] bona hercle. [CREMES] nōn possum pati
quīn tibi caput demulceam: accede huc, syre:	
faciam boni tibi aliquid prō ista re ac lubēns.	
[SURUS] at si scias quam scite in mentem uenerit.	
[CREMES] uah gloriare euenisse ex sententia?
[SURUS] nōn hercle uerō: uerum dicō. [CREMES] dic quid est?
[SURUS] tui clitiphonis esse amicam hanc bacchidem	
menedemō dixit clinia, et ea gratia	
sēcum adduxisse ne tu id persentisceres.	
[CREMES] probe. [SURUS] dic sodes. [CREMES] nimium, inquam. [SURUS] immō si scias.
sed porrō ausculta quod superest fallaciae:	
sēsē ipse dicit tuam uidisse filiam:	
eius sibi conplacitam formam, postquam aspexerit:	
hanc cupere uxōrem. [CREMES] modone quae inuentast? [SURUS] eam:
et quidem iubebit posci. [CREMES] quam ob rem istuc, syre?
nam prorsum nil intellegō. [SURUS] uah tardus es.	
[CREMES] fortasse. [SURUS] argentum dabitur ei ad nuptiās,
aurum atque uestem qui . . tenesne? [CREMES] comparet?
[SURUS] id ipsum. [CREMES] at ego illi neque dō neque despondeō.
[SURUS] nōn? quam ob rem? [CREMES] quam ob rem? mē rogas? homini . . ? [SURUS] ut lubet.
nōn ego dicebam in perpetuom ut illam illi dares,	
uerum ut simulares. [CREMES] nōn meast simulatiō:
ita tu istaec tua miscetō ne mē admisceas.	
egon quoi daturu' nōn sum, ut ei despondeam?	
[SURUS] credebam. [CREMES] minime. [SURUS] scite poterat fieri:
et ego hoc, quia dudum tu tantō opere iusserās,	
eō coepi. [CREMES] credō. [SURUS] ceterum equidem istuc, chreme,
aequi bonique faciō. [CREMES] atqui quam maxume
uolō tē dare operam ut fiat, uerum alia uia.	
[SURUS] fiat, quaeratur aliquid. sed illud quod tibi
dixi de argentō quod ista debet bacchidi,	
id nunc reddendumst illi: neque tu scilicet	
illuc cōnfugies: quid mea? num mihi datumst?	
num iussi? num illa oppignerare filiam	
meam mē inuitō potuit? uerum illuc, chreme,
dicunt: ius summum saepe summast malitia.	
[CREMES] haud faciam. [SURUS] immō aliis si licet, tibi nōn licet:
†omnes tē in lauta et bene acta parte putant.†	
[CREMES] quīn egomet iam ad eam deferam. [SURUS] immō fīlium
iube potiu'. [CREMES] quam ob rem? [SURUS] quia enim in eum suspiciost
trānslata amori'. [CREMES] quid tum? [SURUS] quia uidebitur
mage ueri simile id esse, quom hic illi dabit:	
et simul cōnficiam facilius ego quod uolō.	
ipse adeō adest: abi, ecfer argentum. [CREMES] ecferō.

[CLITIPO] nullast tam facili' res quīn difficilis siet,
quam inuitu' facias. uel mē haec deambulatio,	
quam nōn laboriosa, ad languorem dedit.	
nec quicquam mage nunc metuō quam ne denuo	
miser aliquō extrudar hinc, ne accedam ad bacchidem.	
ut tē quidem omnēs di deaeque quantumst, syre,
cum istoc inuentō cumque inceptō perduint!	
huiius modi mihi res semper comminiscere	
ubi mē excarnufices. [SURUS] is tu hinc quō dignus es?	
quam paene tua mē perdidit proteruitas!	
[CLITIPO] uellem hercle factum, ita meritu's. [SURUS] meritu'? quō modo?
ne mē istuc ex tē prius audisse gaudeo	
quam argentum haberes quod daturu' iam fui.	
[CLITIPO] quid igitur dicam tibi uis? abiisti: mihi
amicam adduxti quam nōn licitumst tangere.	
[SURUS] iam nōn sum iratu'. sed scin ubi sit nunc tibi
tua bacchis? [CLITIPO] apud nos. [SURUS] nōn. [CLITIPO] ubi ergo? [SURUS] apud cliniam.
[CLITIPO] periī. [SURUS] bonō animō es: iam argentum ad eam deferes
quod ei pollicitu's. [CLITIPO] garris. unde? [SURUS] a tuō patre.
[CLITIPO] ludis fortasse mē? [SURUS] ipsa re experibere.
[CLITIPO] ne ego sum homō fortunatu': deamō tē, syre.
[SURUS] sed pater egreditur. caue quicquam admiratu' sis	
qua causa id fiat: obsecundatō in locō:	
quod imperabit facitō: loquitor paucula.	

[CREMES] ubi clitiphō hic est? [SURUS] eccum mē inque. [CLITIPO] eccum hic tibi.
[CREMES] quid rei esset dixtin huic? [SURUS] dixi pleraque omnia.
[CREMES] cape hoc argentum ac defer. [SURUS] i: quid stās, lapis?
quīn accipis? [CLITIPO] cedō sane. [SURUS] sequere hac mē ocius.
tu hic nos dum eximus intereā opperibere:	
nam nil est illic quod moremur diutius.—	
[CREMES] minas quidem iam decem habet a mē filia,
quās hortamentis esse nunc ducō datas:	
hasce ornamentis cōnsequentur alterae:	
porrō haec talenta dotis adposcunt duō.	
quam multa iniusta ac praua fiunt moribus!	
mihi nunc relictis rebus inueniundus est
aliquis, labore inuenta mea quoi dem bona.	

[MEDEDEMUS] multō omnium nunc mē fortunatissimum
factum putō esse quom tē, gnāte, intellego	
resipisse. [CREMES] ut errat!mē. tē ipsum quaerebam, chreme:
serua, quod in tē est, fīlium, mē ac familiam.
[CREMES] cedō quid uis faciam?mē. inuenisti hodie filiam.
[CREMES] quid tum?mē. hanc uxōrem sibi dari uolt clinia.
[CREMES] quaesō quid tu homini's?mē. quid est? [CREMES] iamne oblitus es
inter nos quid sit dictum de fallacia,	
ut ea uia abs tē argentum auferretur?mē. sciō.
[CREMES] ea res nunc agitur ipsa [MEDEDEMUS] quid narrās, chreme?
erraui? actast res? quanta de spe decidi!a
immō haec quidem quae apud mē est clitiphonis est
amica: ita aiunt. [CREMES] et tu credis omnia.
et illum aiunt uelle uxōrem ut, quom desponderis,	
des qui aurum ac uestem atque alia quae opu' sunt comparet.
[MEDEDEMUS] id est profectō: id amicae dabitur. [CREMES] scilicet
daturum [MEDEDEMUS] uah frustra sum igitur gauisus miser.
quiduis tamen iam malō quam hunc amittere.	
quid nunc renuntiem abs tē respōnsum, chreme,	
ne sentiat mē sēnsisse atque aegrē ferat?
[CREMES] aegrē? nimium illi, menedeme, indulges [MEDEDEMUS] sine:
inceptumst: perfice hoc mi perpetuo, chreme.	
[CREMES] dic conuenisse, egisse tē de nuptiis.
[MEDEDEMUS] dicam. quid deinde? [CREMES] mē facturum esse omnia,
generum placere: postremō etiam, si uoles,
despōnsam quoque esse dicitō [MEDEDEMUS] em istuc uolueram.
[CREMES] tantō ocius tē ut poscat et tu, id quod cupis,
quam ocissime ut des [MEDEDEMUS] cupiō. [CREMES] ne tu propediem,
ut istanc rem uideo, istius obsaturabere.	
sed ut uti istaec sunt, cautim et paulatim dabis
si sapies [MEDEDEMUS] faciam. [CREMES] abi intrō: uide quid postulet.
ego domi erō siquid mē uoles [MEDEDEMUS] sane uolō:
nam tē scientem faciam quidquid egerō.

[MEDEDEMUS] ego mē nōn tam astutum neque ita perspicacem esse id sciō:
sed hic adiutor meus et monitor et praemōnstrator chremes
hoc mihi praestat: in mē quiduis harum rerum conuenit	
quae sunt dicta in stulto, caudex stipes asinu' plumbeus:	
in illum nil potest: exsuperat eius stultitia haec omnia.	
[CREMES] ohe iam desine deōs, uxor, gratulandō obtundere
tuam esse inuentam gnātam, nisi illos ex tuō ingeniō iudicas
ut nil credas intellegere nisi idem dictumst centiēns.	
sed interim quid illic iamdudum gnatu' cessat cum syro?	
[MEDEDEMUS] quos ais homines, chreme, cessare? [CREMES] ehem, menedeme, aduenis?
dic mihi, cliniae quae dixi nuntiastin?mē. omnia.	
[CREMES] quid ait?mē. gaudere adeō coepit quasi qui cupiunt nuptias.
[CREMES] hahahae [MEDEDEMUS] quid risisti? [CREMES] serui uenere in mentem syri
calliditates [MEDEDEMUS] itane? [CREMES] uoltu' quoque hominum fingit scelus.
[MEDEDEMUS] gnatu' quod sē adsimulat laetum, id dicis? [CREMES] id [MEDEDEMUS] idem istuc mihi
uenit in mentem. [CREMES] ueterator [MEDEDEMUS] mage, si mage noris, putes
ita rem esse. [CREMES] ain tu?mē. quīn tu ausculta. [CREMES] mane: hoc priu' scire expeto,
quid perdideris. nam ubi despōnsam nuntiasti fīliō,	
continuō iniecisse uerba tibi dromonem scilicet,	
spōnsae uestem aurum atque ancillas opus esse: argentum ut dares.	
[MEDEDEMUS] nōn. [CREMES] quid? nōn?mē. nōn inquam. [CREMES] neque ipse gnatu'?mē. nil prorsum, chreme.
magis unum etiam īnstare ut hodie cōnficiantur nuptiae.
[CREMES] mira narras. quid syru' meu'? ne is quidem quicquam?mē. nihil.
[CREMES] quam ob rem, nesciō [MEDEDEMUS] equidem miror, qui alia tam plane scias.
sed ille tuom quoque syrus idem mire finxit fīlium,	
ut ne paullulum quidem subolat esse amicam hanc cliniae.	
[CREMES] quid agit?mē. mittō iam osculari atque amplexari: id nil putō.
[CREMES] quid est quod ampliu' simuletur?mē. uah. [CREMES] quid est?mē. audi modo.
est mihi ultimis conclaue in aedibus quoddam retrō:	
huc est intrō latu' lectu', uestimentis stratus est.	
[CREMES] quid postquam hoc est factum?mē. dictum factum huc abiit clitiphō.
[CREMES] solu'?mē. solu'. [CREMES] timeō [MEDEDEMUS] bacchi' cōnsecutast ilicō.
[CREMES] sola?mē. sola. [CREMES] periī [MEDEDEMUS] ubi abiere intrō, operuere ostium. [CREMES] hem
clinia haec fieri uidebat?mē. quidni? mēcum una simul.	
[CREMES] fili est amica bacchi': menedeme, occidi.
[MEDEDEMUS] quam ob rem? [CREMES] decem dierum uix mi est familia.
[MEDEDEMUS] quid istuc times quod ille operam amicō dat suo?
[CREMES] immō quod amicae [MEDEDEMUS] si dat. [CREMES] an dubium id tibist?
quemquamne animō tam communi esse aut leni putās	
qui sē uidente amicam patiatur suam . . ?mē. ah	
quidni? quō uerba facilius dentur mihi.	
[CREMES] derides meritō. mihi nunc ego suscēnseō:
quot res dedere ubi possem persentiscere,	
ni essem lapis! quae uidi! uae miserō mihi!	
at ne illud haud inultum, si uiuo, ferent!	
nam iam . [MEDEDEMUS] nōn tu tē cohibes? nōn tē respicis?
nōn tibi ego exempli satis sum? [CREMES] prae iracundia,
menedeme, nōn sum apud mē [MEDEDEMUS] tene istuc loqui!
nonne id flagitiumst tē aliis cōnsilium dare,	
foris sapere, tibi nōn posse tē auxiliarier?	
[CREMES] quid faciam?mē. id quod mē fecisse aiebas parum.
fac tē patrem esse sentiat: fac ut audeat
tibi credere omnia, abs tē petere et poscere,	
nequam aliam quaerat copiam ac tē deserat.	
[CREMES] immō abeat multō malō quouis gentium
quam hic per flagitium ad inopiam redigat patrem.	
nam si illi pergō suppeditare sumptibus,
menedeme, mihi illaec uere ad rastros res redit.	
[MEDEDEMUS] quot incommoditates in hac re capies, nisi caues!
difficilem tē esse ostendes et ignosces tamen	
post, et id ingratum. [CREMES] ah nescis quam doleam [MEDEDEMUS] ut lubet.
quid hoc quod rogo, ut illa nubat nostro? nisi quid est
quod mage uis. [CREMES] immō et gener et adfines placent.
[MEDEDEMUS] quid doti' dicam tē dixisse fīliō?
quid obticuisti? [CREMES] dotis?mē. ita dicō. [CREMES] ah [MEDEDEMUS] chreme,
nēquid uereare, si minu': nil nos dos mouet.	
[CREMES] duō talenta prō re nostra ego esse decreui satis:
sed ita dictu opus est, si mē uis saluom esse et rem et fīlium,	
mē mea omnia bona doti dixisse illi [MEDEDEMUS] quam rem agis?
[CREMES] id mirari tē simulatō et illum hoc rogitatō simul
quam ob rem id faciam [MEDEDEMUS] quīn ego uerō quam ob rem id facias nesciō.
[CREMES] egone? ut eius animum, qui nunc luxuria et lasciuia
diffluit, retundam redigam, ut quō sē uortat nesciat.	
[MEDEDEMUS] quid agi'? [CREMES] mitte: sine mē in hac re gerere mihi morem [MEDEDEMUS] sinō:
itane uis? [CREMES] ita [MEDEDEMUS] fiat. [CREMES] ac iam uxōrem ut accersat paret.
hic ita ut liberos est aequom dictis cōnfutabitur:	
sed syrum . [MEDEDEMUS] quid eum? [CREMES] egone si uiuō adeō exornatum dabo,
adeō depexum ut dum uiuat meminerit semper mei:	
qui sibi mē prō deridiculō ac delectamentō putat.	
nōn, ita mē di ament, auderet facere haec uiduae mulieri	
quae in mē fecit.	

[CLITIPO] itane tandem quaeso, menedeme? ut pater
tam in breui spatiō omnem de mē eiecerit animum patris?
quodnam ob facinu'? quid ego tantum sceleris admisi miser?	
uolgō faciunt [MEDEDEMUS] sciō tibi esse hoc grauiu' multō ac durius,
quoi fit: uerum ego haud minus aegrē patior, id qui nescio	
nec rationem capio, nisi quod tibi bene ex animō uolō.	
[CLITIPO] hic patrem astare aibas [MEDEDEMUS] eccum. [CREMES] quid mē incusās, clitipho?
quidquid ego huiius fēcī, tibi prospexi et stultitiae tuae.	
ubi tē uidi animō esse omissō et suauia in praesentia	
quae essent prima habere neque cōnsulere in longitudinem:	
cepi rationem ut neque egeres neque ut haec posses perdere.	
ubi quoi decuit primo, tibi nōn licuit per tē mihi dare,
abii ad proxumum tibi qui erat: ei commisi et credidi:	
ibi tuae stultitiae semper erit praesidium, clitipho,	
uictu' uestitus quō in tectum tē receptes. [CLITIPO] ei mihi!
[CREMES] satius est quam tē ipsō herede haec possidere bacchidem.
[SURUS] disperii: scelestu' quantas turbas conciui īnsciēns!
[CLITIPO] emori cupiō. [CREMES] priu' quaesō disce quid sit uiuere.
ubi scies, si displicebit uīta, tum istoc utitor.	
[SURUS] ere, licetne? [CREMES] loquere. [SURUS] at tutō. [CREMES] loquere. [SURUS] quae istast prauitas
quaeue amentiast, quod peccaui ego, id obesse huic? [CREMES] ilicet.
ne tē admisce: nemō accusat, syre, tē: nec tu aram tibi
nec precatorem pararis. [SURUS] quid agi'? [CREMES] nil suscēnseō
neque tibi nec tibi: nec uos est aequom quod faciō mihi.—	

[SURUS] abiit? uah, rogasse uellem . . [CLITIPO] quid? [SURUS] und' mihi peterem cibum:
ita nos alienauit. tibi iam esse ad sororem intellegō.	
[CLITIPO] adeon rem rediisse ut perīclum etiam a fame mihi sit, syre!
[SURUS] modo liceat uiuere, est spes . . [CLITIPO] quae? [SURUS] nos esurituros satis.
[CLITIPO] inrides in re tanta neque mē cōnsiliō quicquam adiuuas?
[SURUS] immō et ibi nunc sum et usque id egi dudum dum loquitur pater:	
et quantum ego intellegere possum . . [CLITIPO] quid? [SURUS] nōn aberit longius.
[CLITIPO] quid id ergo? [SURUS] sic est: nōn esse hōrum tē arbitror. [CLITIPO] quid istuc, syre?
satin sanus es? [SURUS] ego dicam quod mi in mentemst: tu diiudica.	
dum istis fuisti solu', dum nulla alia delectatio	
quae propior esset, tē indulgebant, tibi dabant: nunc filia	
postquamst inuenta uera, inuentast causa qui tē expellerent.	
[CLITIPO] est ueri simile. [SURUS] an tu ob peccatum hoc esse illum iratum putās?
[CLITIPO] nōn arbitror. [SURUS] nunc aliud specta: matres omnēs filiis
in peccatō adiutrices, auxiliō in paterna iniuria	
solent esse: id nōn fit. [CLITIPO] uerum dici'. quid ergō nunc faciam, syre?
[SURUS] suspicionem istanc ex illis quaere, rem profer palam.	
si nōn est uerum, ad misericordiam ambos adduces cito,
aut scibi' quoiu' sis. [CLITIPO] rēctē suades: faciam.— [SURUS] sat rēctē hoc mihi
in mentem uenit: nam quam maxume huic uisa haec suspicio	
erit uera, quamque adulescēns maxume quam in minima spe situsa
erit, tam facillume patri' pacem in leges cōnficiet suas.
etiam haud sciō anne uxōrem ducat: ac syrō nil gratiae!	
quid hoc autem? senex exit foras: ego fugiō. adhuc quod factumst,
miror nōn continuō adripi iusse: ad menedemum hunc pergam.	
eum mihi precatorem parō: seni nostrō fide nil habeō.	

[SOSTRATA] profectō nisi caues tu homo, aliquid gnatō cōnficies mali:	
idque adeō miror, quō modo	
tam ineptum quicquam tibi uenire in mentem, mi uir, potuerit.
[CREMES] oh pergin mulier esse? nullamne ego rem umquam in uīta mea
uolui quīn tu in ea re mi fueris aduorsatrix, sostrata!	
at si rogem iam quid est quod peccem aut quam ob rem hoc faciās, nescias:	
in qua re nunc tam cōnfidenter restās, stulta. [SOSTRATA] ego nescio?	
[CREMES] immō scīs, potius quam quidem redeat ad integrum eadem oratiō. [SOSTRATA] oh
iniquos es qui mē tacere de re tanta postules.	
[CREMES] nōn postulō iam: loquere: nihilō minus ego hoc faciam tamen.
[SOSTRATA] facies? [CREMES] uerum. [SOSTRATA] nōn uides quantum mali ex ea re excites?
subditum sē suspicatur. [CREMES] subditum ain tu? [SOSTRATA] sic erit,
mi uir. [CREMES] cōnfitere? [SOSTRATA] au tē obsecro, istuc inimicis siet.
egon cōnfitear meum nōn esse fīlium, qui sit meus?	
[CREMES] quid? metui' ne nōn, quom uelis, conuincas esse illum tuom?
[SOSTRATA] quod filia est inuenta? [CREMES] nōn: sed, quō mage credundum siet,
id quod cōnsimilest moribus	
conuinces facile ex tē natum: nam tui similest probe:
nam illi nil uitist relictum quīn siet itidem tibi:	
tum praeterea talem nisi tu nulla pareret fīlium.	
sed ipse egreditur, quam seueru'! rem, quom uideās, cēnseas.	

[CLITIPO] si umquam ullum fuit tempu', mater, quom ego uoluptati tibi
fuerim, dictu' filiu' tuo' uostra uoluntate, obsecrō
eius ut memineris atque inopi' nunc tē miserescat mei,	
quod petō aut quod uolo, parentes meos ut conmōnstres mihi.	
[SOSTRATA] obsecro, mi gnāte, ne istuc in animum inducas tuom	
alienum esse tē. [CLITIPO] sum. [SOSTRATA] miseram mē, hoccin quaesisti, obsecro?
ita mihi atque huic sis superstes ut ex mē atque ex hoc natus es:
et caue posthāc, si mē amās, umquam istuc uerbum ex tē audiam.	
[CREMES] at ego, si mē metui', mōrēs caue in tē esse istos sentiam.
[CLITIPO] quos? [CREMES] si scire uis, ego dicam: gerrō iners fraus helluō
ganeo's damnosu': crede, et nostrum tē esse creditō.	
[CLITIPO] nōn sunt haec parenti' dicta. [CREMES] nōn, si ex capite sis meō
natus, item ut aiunt mineruam esse ex ioue, ea causa magis	
patiar, clitipho, flagitiis tuis mē īnfamem fieri.	
[SOSTRATA] di istaec prohibeant! [CREMES] deos nesciō: ego, quod potero, sedulō.
quaeris id quod habes, parentes: quod abest nōn quaeris, patri	
quō modo obsequare et ut serues quod labore inuenerit.
nōn mihi per fallacias adducere ante oculos . . pudet	
dicere hac praesente uerbum turpe: at tē id nullō modo	
facere puduit. [CLITIPO] eheu quam nunc totu' displiceō mihi,
quam pudet! neque quod principium incipiam ad placandum sciō.	

[MEDEDEMUS] enimuerō chremes nimi' grauiter cruciat adulēscentulum
nimi'que inhumane: exeō ergō ut pacem conciliem. optume	
ipsos uideō. [CREMES] ehem, menedeme, quor nōn accersi iubes
filiam et quod doti' dixi firmas? [SOSTRATA] mi uir, tē obsecro	
ne facias. [CLITIPO] pater, obsecrō mi ignoscas [MEDEDEMUS] da ueniam, chreme:
sine tē exorem. [CREMES] egon mea bona ut dem bacchidi donō sciēns?
nōn faciam [MEDEDEMUS] at id nos nōn sinemu'. [CLITIPO] si mē uiuom uis, pater,
ignosce. [SOSTRATA] age, chreme mi [MEDEDEMUS] age quaeso, ne tam offirma tē, chreme.
[CREMES] quid istic? uideō nōn licere ut coeperam hoc pertendere.
[MEDEDEMUS] facis ut tē decet. [CREMES] ea lege hoc adeō faciam, si facit
quod ego hunc aequom cēnseō. [CLITIPO] pater, omnia faciam: impera.
[CREMES] uxōrem ut ducas. [CLITIPO] pater . . ! [CREMES] nil audiō. [SOSTRATA] ad mē recipiō:
faciet. [CREMES] nil etiam audiō ipsum. [CLITIPO] periī! [SOSTRATA] an dubitās, clitipho?
[CREMES] immō utrum uolt. [SOSTRATA] faciet omnia [MEDEDEMUS] haec dum incipiās, grauia sunt,
dumque ignores: ubi cognori', facilia. [CLITIPO] faciam, pater.
[SOSTRATA] gnāte mi, ego pol tibi dabō illam lepidam, quam tu facile ames,
filiam phanocratae nostri. [CLITIPO] rufamne illam uirginem,
caesiam, sparsō ore, aduncō naso? nōn possum, pater.	
[CREMES] heia ut elegāns est! credas animum ibi esse. [SOSTRATA] aliam dabō.
[CLITIPO] immō, quandoquidem ducendast, egomet habeō propemodum
quam uolō. [CREMES] nunc laudo, gnāte. [CLITIPO] archonidi huiius filiam.
[SOSTRATA] perplacet. [CLITIPO] pater, hoc nunc restat. [CREMES] quid? [CLITIPO] syrō ignoscas uolō
quae mea causa fecit. [CREMES] fiat. [CANTOR] uos ualete et plaudite!

----------------------------------------------------------------------------------------------
[EUNUCHUS]

[PROLOGUS] si quisquamst qui placere sē studeat bonis
quam plurimis et minime multos laedere,	
in is poeta hic nomen profitetur suom.	
tum sīquis est qui dictum in sē inclementius	
existumauit esse, sic existumet
respōnsum, nōn dictum esse, quia laesit prior.	
qui bene uortendō et easdem scribendō male	
ex graecis bonis latinas fecit nōn bonās,	
idem menandri phasma nunc nuper dedit,	
atque in thesaurō scripsit causam dicere
prius unde petitur, aurum qua re sit suom,	
quam illic qui petit, unde is sit thēnsaurus sibi	
aut unde in patrium monumentum peruenerit.	
dehinc ne frustretur ipse sē aut sic cogitet	
defunctu' iam sum, nil est quod dicat mihi:
is ne erret moneō, et desinat lacessere.	
habeō alia multa quae nunc condonabitur,	
quae proferentur post si perget laedere	
ita ut facere īnstituit. quam nunc acturi sumus	
menandri eunuchum, postquam aediles emerunt,
perfecit sibi ut īnspiciundi esset copia.	
magistratu' quom ibi adesset occeptast agi.	
exclamat furem, nōn poetam fabulam	
dedisse et nil dedisse uerborum tamen:	
colacem esse naeui, et plauti ueterem fabulam:
parasiti personam inde ablatam et militis.	
si id est peccatum, peccatum inprudentiast	
poetae, nōn quō furtum facere studuerit.	
id ita esse uos iam iudicare poteritis.	
colax menandrist: in east parasitus colax
et miles gloriosus: eas sē nōn negat	
personas trānstulisse in eunuchum suam	
ex graeca: sed eas fabulas factas prius	
latinas scisse sēsē id uerō pernegat.	
quod si personis isdem huic uti nōn licet:
qui mage licet currentem seruom scribere,	
bonas matronas facere, meretrices malās,	
parasitum edacem, gloriosum militem,	
puerum supponi, falli per seruom senem,	
amare odisse suspicari? denique
nullumst iam dictum quod nōn dictum sit prius.	
qua re aequom est uos cognoscere atque ignoscere	
quae ueteres factitarunt si faciunt noui.	
date operam, cum silentiō animum attendite,	
ut pernoscati' quid sibi eunuchus uelit.

[PAEDRIA] quid igitur faciam? nōn eam ne nunc quidem
quom accersor ultro? an potius ita mē comparem	
nōn perpeti meretricum contumelias?	
exclusit: reuocat: redeam? nōn si mē obsecret.	
[PARMENO] siquidem hercle possis, nil prius neque fortius.
uerum si incipies neque pertendes gnauiter	
atque, ubi pati nōn poteri', quom nemō expetet,	
īnfecta pace ultrō ad eam uenies indicāns	
tē amare et ferre nōn posse: actumst, ilicet,	
peristi: eludet ubi tē uictum sēnserit.
proin tu, dum est tempus, etiam atque etiam cogita,	
ere: quae res in sē neque cōnsilium neque modum	
habet ullum, eam cōnsiliō regere nōn potes.	
in amore haec omnia īnsunt uitia: iniuriae,	
suspiciones, inimicitiae, indutiae,
bellum, pax rursum: incerta haec si tu postules	
ratione certa facere, nihilō plus agas	
quam si des operam ut cum ratione īnsanias.	
et quod nunc tute tēcum iratus cogitas	
egon illam, quae illum, quae mē, quae nōn . . ! sine modo,
mori mē malim: sentiet qui uir siem:	
haec uerba una mehercle falsa lacrimula	
quam oculos terendō misere uix ui expresserit,	
restinguet, et tē ultrō accusabit, et dabis	
ultrō supplicium. [PAEDRIA] ō indignum facinu'! nunc ego
et illam scelestam esse et mē miserum sentiō:	
et taedet et amore ardeo, et prudēns sciēns,	
uiuos uidēnsque pereo, nec quid agam sciō.	
[PARMENO] quid agas? nisi ut tē redimas captum quam queas	
minimō: si nequeas paullulo, at quanti queas:
et ne tē adflictes. [PAEDRIA] itane suades? [PARMENO] si sapis,
neque praeter quam quās ipse amor molestias	
habet addās, et illas quās habet rēctē feras.	
sed eccam ipsa egreditur, nostri fundi calamitas:	
nam quod nos capere oportet haec intercipit.

[TAIS] miseram mē, uereor ne illud grauiu' phaedria
tulerit neue aliorsum atque ego fēcī acceperit,	
quod heri intrō missu' nōn est. [PAEDRIA] totus, parmeno,
tremō horreoque, postquam aspexi hanc. [PARMENO] bonō animō es:	
accede ad ignem hunc, iam calesces plus satis.
[TAIS] quis hic loquitur? ehem tun hic erās, mi phaedria?
quid hic stabas? quor nōn recta intrō ibas? [PARMENO] ceterum	
de exclusione uerbum nullum? [TAIS] quid taces?
[PAEDRIA] sane quia uerō haec mihi patent semper fores
aut quia sum apud tē primu'. [TAIS] missa istaec face.
[PAEDRIA] quid missa? ō thais, thais, utinam esset mihi
pars aequa amori' tēcum ac pariter fieret,	
ut aut hoc tibi doleret itidem ut mihi dolet	
aut ego istuc abs tē factum nihili penderem!	
[TAIS] ne crucia tē obsecro, anime mi, mi phaedria.
nōn pol quō quemquam plus amem aut plus diligam	
eō fēcī: sed ita erat res, faciundum fuit.	
[PARMENO] credo, ut fit, misera prae amore exclusti hunc foras.	
[TAIS] sicin agi', parmeno? age: sed huc qua gratia
tē accersi iussi, ausculta. [PAEDRIA] fiat. [TAIS] dic mihi
hoc prīmum, potin est hic tacere? [PARMENO] egon? optume.	
uerum heus tu, hac lege tibi meam adstringō fidem:	
quae uera audiui taceō et contineō optume:	
sin falsum aut uanum aut finctumst, continuō palamst:	
plenus rimarum sum, hac atque illac perfluō.
proin tu, taceri si uis, uera dicitō.	
[TAIS] samia mihi mater fuit: ea habitabat rhodi.
[PARMENO] potest taceri hoc. [TAIS] ibi tum matri paruolam
puellam donō quidam mercator dedit	
ex attica hinc abreptam. [PAEDRIA] ciuemne? [TAIS] arbitror:
certum nōn scimu': matri' nomen et patris	
dicebat ipsa: patriam et signa cetera	
neque scibat neque per aetatem etiam potis erat.	
mercator hoc addebat: e praedonibus,	
unde emerat, sē audisse abreptam e suniō.
mater ubi accepit, coepit studiose omnia	
docere, educere, ita uti si esset filia.	
sororem plērīque esse credebant meam.	
ego cum illo, quocum tum unō rem habebam hospite,	
abii huc: qui mihi reliquit haec quae habeō omnia.
[PARMENO] utrumque hoc falsumst: effluet. [TAIS] qui istuc? [PARMENO] quia
neque tu unō eras contenta neque solus dedit:	
nam hic quoque bonam magnamque partem ad tē attulit.	
[TAIS] itast: sed sine mē peruenire quō uolō.
intereā miles qui mē amare occeperat
in cariamst profectu': tē intereā loci	
cognoui. tute scīs postilla quam intumum	
habeam tē et mea cōnsilia ut tibi credam omnia.	
[PAEDRIA] ne hoc quidem tacebit parmenō. [PARMENO] oh dubiumne id est?
[TAIS] hoc agite, amabō. mater mea illic mortuast
nuper: eiius frater aliquantum ad remst auidior.	
is ubi esse hanc forma uidet honesta uirginem	
et fidibu' scire, pretium sperāns ilico	
producit, uendit. forte fortuna adfuit	
hic meus amicus: emit eam donō mihi
inprudēns harum rerum ignaru'que omnium.	
is uenit: postquam sēnsit mē tēcum quoque	
rem habere, fingit causas ne det sedulō:	
ait, si fidem habeat sē iri praepositum tibi	
apud mē, ac nōn id metuat, ne, ubi acceperim,
sēsē relinquam, uelle sē illam mihi dare:	
uerum id uereri. sed ego quantum suspicor,	
ad uirginem animum adiecit. [PAEDRIA] etiamne amplius?
[TAIS] nil: nam quaesiui. nunc ego eam, mi phaedria,
multae sunt causae quam ob rem cupiō abducere:
prīmum quod soror est dicta: praeterea ut suis	
restituam ac reddam. sola sum: habeō hic neminem	
neque amicum neque cognatum: quam ob rem, phaedria,	
cupiō aliquos parere amicos beneficiō meō.	
id amabō adiuta mē, quō id fiat facilius:
sine illum priores partis hosce aliquot dies	
apud mē habere. nil respondes? [PAEDRIA] pessuma,
egon quicquam cum istis factis tibi respondeam?	
[PARMENO] eu noster, laudō: tandem perdoluit: uir es.	
[PAEDRIA] aut ego nescibam quōrsum tu ires? paruola
hinc est abrepta: eduxit mater prō sua:	
soror dictast: cupiō abducere, ut reddam suis:	
nempe omnia haec nunc uerba huc redeunt denique:	
ego excludor, ille—recipitur. qua gratia?	
nisi si illum plus amas quam mē et istam nunc times
quae aduectast ne illum talem praeripiat tibi.	
[TAIS] egon id timeo? [PAEDRIA] quid tē ergō aliud sollicitat? cedō.
num solus ille dona dat? num ubi meam	
benignitatem sēnsisti in tē claudier?	
nonne ubi mi dixti cupere tē ex aethiopia
ancillulam, relictis rebus omnibus	
quaesiui? porrō eunuchum dixti uelle tē,	
quia solae utuntur is reginae: repperi,	
heri minas uiginti prō ambobus dedi.	
tamen contemptus abs tē haec habuī in memoria:
ob haec facta abs tē spernor? [TAIS] quid istic, phaedria?
quamquam illam cupiō abducere atque hac re arbitror	
id fieri posse maxume, uerum tamen	
potius quam tē inimicum habeam, faciam ut iusseris.	
[PAEDRIA] utinam istuc uerbum ex animō ac uere diceres
potius quam tē inimicum habeam! si istuc crederem	
sincere dici, quiduis possem perpeti.	
[PARMENO] labascit uictus unō uerbō quam cito!	
[TAIS] ego nōn ex animō misera dico? quam iocō
rem uoluisti a mē tandem, quīn perfeceris?
ego impetrare nequeō hoc abs tē, biduom	
saltem ut concedas solum. [PAEDRIA] siquidem biduom:
uerum ne fiant istī uiginti dies.	
[TAIS] profectō nōn plus biduom aut . . [PAEDRIA] aut nil moror.
[TAIS] nōn fiet: hoc modo sine tē exorem. [PAEDRIA] scilicet
faciundumst quod uis. [TAIS] meritō tē amo, bene facis.
[PAEDRIA] rus ibō: ibi hoc mē macerabō biduom.
ita facere certumst: mos gerundust thaidi.	
tu, parmeno, huc fac illi adducantur. [PARMENO] maxume.	
[PAEDRIA] in hoc biduom, thais, uale. [TAIS] mi phaedria,
et tu. numquid uis aliud? [PAEDRIA] egone quid uelim?
cum milite istoc praesēns absēns ut sies:	
dies noctesque mē ames, mē desideres,	
mē somnies, mē exspectes, de mē cogites,	
mē speres, mē tē oblectes, mēcum tota sis:
meu' fac sis postremō animu' quandō ego sum tuos.—	
[TAIS] mē miseram, forsitan hic mihi paruam habeat fidem
atque ex aliarum ingeniis nunc mē iudicet.	
ego pol, quae mihi sum cōnscia, hoc certō scio	
neque mē finxisse falsi quicquam neque meō
cordi esse quemquam cariorem hoc phaedria.	
et quidquid huiius fēcī causa uirginis	
fēcī: nam mē eiius fratrem sperō propemodum	
iam repperisse, adulēscentem adeō nobilem:	
et is hodie uenturum ad mē cōnstituit domum.
concedam hinc intrō atque exspectabō dum uenit.

[PAEDRIA] fac, ita ut iussi, deducantur istī. [PARMENO] faciam. [PAEDRIA] at diligenter.
[PARMENO] fiet. [PAEDRIA] at mature. [PARMENO] fiet. [PAEDRIA] satine hoc mandatumst tibi? [PARMENO] ah
rogitare, quasi difficile sit!	
utinam tam aliquid inuenire facile possis, phaedria,
quam hoc peribit. [PAEDRIA] ego quoque una pereo, quod mist carius:
ne istuc tam iniquō patiare animō. [PARMENO] minime: qui effectum dabō.	
sed numquid aliud imperas?	
[PAEDRIA] munu' nostrum ornatō uerbis, quod poteris, et istum aemulum,
quod poteris, ab ea pellitō.
[PARMENO] memini, tam etsi nullu' moneas. [PAEDRIA] ego rus ibō atque ibi manebō.
[PARMENO] cēnseō. [PAEDRIA] sed heus tu. [PARMENO] quid uis? [PAEDRIA] cēnsen posse mē obfirmare et
perpeti ne redeam intereā? [PARMENO] tene? nōn hercle arbitror:	
nam aut iam reuortere aut mox noctu tē adiget horsum īnsomnia.	
[PAEDRIA] opu' faciam, ut defetiger usque, ingratiis ut dormiam.
[PARMENO] uigilabi' lassus: hoc plus facies. [PAEDRIA] abi, nil dicis, parmenō.
eiciunda hercle haec est mollities animi: nimi' mē indulgeō.	
tandem nōn ego illam caream, si sit opu', uel totum triduom? [PARMENO] hui	
uniuorsum triduom? uide quid agas. [PAEDRIA] stat sententia.—
[PARMENO] di boni, quid hoc morbist? adeon homines inmutarier
ex amore ut nōn cognoscas eundem esse! hoc nemō fuit	
minus ineptu', mage seueru' quisquam nec mage continēns.	
sed quis hic est qui huc pergit? attat hicquidem est parasitus gnatho	
militis: ducit sēcum una uirginem donō huic. papae	
facie honesta! mirum ni ego mē turpiter hodie hic dabō
cum meō decrepitō hoc eunuchō. haec superat ipsam thaidem.	

[GNATO] di inmortales, homini homō quid praestat? stultō intellegēns
quid inter est? hoc adeō ex hac re uenit in mentem mihi:	
conueni hodie adueniēns quendam mei loci hinc atque ordinis,	
hominem haud inpurum, itidem patria qui abligurrierat bona:
uideō sentum squalidum aegrum, pannis annisque obsitum. oh	
quid istuc inquam ornatist? quoniam miser quod habuī perdidi, em	
quō redactu' sum. omnēs noti mē atque amici deserunt.	
hic ego illum contempsi prae mē: quid homō inquam ignauissime?	
itan parasti tē ut spes nulla relicua in tē siet tibi?
simul cōnsilium cum re amisti? uiden mē ex eodem ortum loco?	
qui color nitor uestitu', quae habitudost corporis!	
omnia habeō neque quicquam habeō: nil quom est, nil defit tamen.	
at ego īnfelix neque ridiculus esse neque plagas pati	
possum. quid? tu his rebu' credi' fieri? tota erras uia.
ōlim istī fuit generi quondam quaestus apud saeclum prius:	
hoc nouomst aucupium: ego adeō hanc primus inueni uiam.	
est genus hominum qui esse primos sē omnium rerum uolunt	
nec sunt: hos cōnsector: hisce ego nōn parō mē ut rideant,	
sed eis ultrō adrideō et eorum ingenia admiror simul.
quidquid dicunt laudō: id rursum si negant, laudō id quoque:	
negat quis: negō: ait: aiō: postremō imperaui egomet mihi	
omnia adsentari. is quaestu' nunc est multō uberrimus.	
[PARMENO] scitum hercle hominem! hic homines prorsum ex stultis īnsanos facit.	
[GNATO] dum haec loquimur, interealoci ad macellum ubi aduenimus,
concurrunt laeti mi obuiam cuppedenarii omnēs,	
cetarii lanii coqui fartores piscatores,	
quibus et re salua et perdita profueram et prosum saepe:	
salutant, ad cenam uocant, aduentum gratulantur.	
ille ubi miser famelicus uidet mi esse tantum honorem et
tam facile uictum quaerere, ibi homō coepit mē obsecrare	
ut sibi liceret discere id de mē: sectari iussi,	
si potis est, tamquam philosophorum habent disciplinae ex ipsis	
uocabulā, parasiti ita ut gnathonici uocentur.	
[PARMENO] uiden otium et cibu' quid facit alienu'? [GNATO] sed ego cessō
ad thaidem hanc deducere et rogare ad cenam ut ueniat?	
sed parmenonem ante ostium thaini' tristem uideo,	
riuali' seruom: salua resest. nimirum hic homines frigent.	
nebulonem hunc certumst ludere. [PARMENO] hisce hoc munere arbitrantur	
suam thaidem esse. [GNATO] plurima salute parmenonem
summum suom inpertit gnathō. quid agitur? [PARMENO] statur. [GNATO] uideō.
num quid nam hic quod nolis uides? [PARMENO] tē. [GNATO] credō: at numquid aliud?
[PARMENO] qui dum? [GNATO] quia tristi's. [PARMENO] nil quidem. [GNATO] ne sis: sed quid uidetur
hoc tibi mancupium? [PARMENO] nōn malum hercle. [GNATO] urō hominem. [PARMENO] ut falsus animist!
[GNATO] quam hoc munu' gratum thaidi arbitrare esse? [PARMENO] hoc nunc dicis
eiectos hinc nos: omnium rerum, heus, uicissitudost.	
[GNATO] sex ego tē totōs, parmeno, hos mēnsis quietum reddam
ne sursum deorsum cursites neue usque ad lucem uigiles.	
ecquid beō tē? [PARMENO] men? papae. [GNATO] sic soleō amicos. [PARMENO] laudō.
[GNATO] detineō tē: fortasse tu profectus aliō fueras.
[PARMENO] nusquam. [GNATO] tum tu igitur paullulum da mi operae: fac ut admittar
ad illam. [PARMENO] age modo, i: nunc tibi patent fores hae quia istam ducis.	
[GNATO] numquem euocari hinc uis foras? [PARMENO] sine biduom hoc praetereat:
qui mihi nunc unō digitulō fores aperis fortunatus,	
ne tu istas faxō calcibus saepe īnsultabi' frustra.
[GNATO] etiamnunc tu hic stās, parmeno? ehō numnam hic relictu's custōs,
nequis forte internuntius clam a milite ad istam curset?	
[PARMENO] facete dictum: mira uerō militi qui placeat?—	
sed uideō erilem fīlium minorem huc aduenire.	
miror quid ex piraeō abierit: nam ibi custos publice est nunc.
nōn temere est: et properāns uenit: nescioquid circumspectat.	
chaerea parmeno	
[CAEREA] occidi!
neque uirgost usquam neque ego, qui illam e cōnspectu amisi meō.	
ubi quaeram, ubi inuestigem, quem perconter, quam īnsistam uiam	
incertu' sum. una haec spes est: ubi ubi est, diu celari nōn potest.
ō faciem pulchram! deleō omnis dehinc ex animō mulieres:	
taedet cotidianarum harum formarum. [PARMENO] ecce autem alterum!	
nescioquid de amore loquitur: ō īnfortunatum senem!	
hic uerō est qui si occeperit,	
ludum iocumque dices fuisse illum alterum,
praeut huiius rabies quae dabit.	
[CAEREA] ut illum di deaeque senium perdant qui mē hodie remoratus est:
meque adeō qui ei restiterim: tum autem qui illum flocci fecerim.	
sed eccum parmenonem. salue. [PARMENO] quid tu's tristi'? quidue's alacris?	
unde is? [CAEREA] egone? nesciō hercle,
neque unde eam neque quōrsum eām: ita prorsu' sum oblitus mei.	
[PARMENO] qui quaeso? [CAEREA] amō. [PARMENO] hem. [CAEREA] nunc, parmeno, ostendes tē qui uir sies.
scīs tē mihi saepe pollicitum esse chaerea, aliquid inueni	
modo quod ames: in ea re utilitatem ego faciam ut cognoscas meam,	
quom in cellulam ad tē patri' penum omnem congerebam clanculum.
[PARMENO] age, inepte. [CAEREA] hoc hercle factumst. fac sis nunc promissa adpareant,
si adeō digna resest ubi tu neruos intendas tuos.	
haud simili' uirgost uirginum nostrarum, quās matres student	
demissis umeris esse, uinctō pectore, ut gracilae sient.	
siquaest habitior paullō pugilem esse aiunt, deducunt cibum:
tam etsi bonast natura, reddunt curatura iunceas:	
itaque ergō amantur. [PARMENO] quid tua istaec? [CAEREA] noua figura oris. [PARMENO] papae.
[CAEREA] color ueru', corpu' solidum et suci plenum. [PARMENO] anni? [CAEREA] anni? sedecim.
[PARMENO] flos ipse. [CAEREA] ipsam hanc tu mihi uel ui uel clam uel precariō
fac tradas: mea nil refert dum potiar modo.
[PARMENO] quid? uirgō quoiast? [CAEREA] nesciō hercle. [PARMENO] undest? [CAEREA] tantundem. [PARMENO] ubi habitat?
[CAEREA] ne id quidem. [PARMENO] ubi uidisti? [CAEREA] in uia. [PARMENO] qua ratione eam amisti?
[CAEREA] id equidem adueniēns mēcum stomachabar modo,
nec quemquam ego esse hominem arbitror quoi mage bonae	
felicitates omnēs aduorsae sient.
quid hoc est sceleri'? periī. [PARMENO] quid factumst? [CAEREA] rogas?
patris cognatum atque aequalem archidemidem	
nostin? [PARMENO] quidni? [CAEREA] is, dum hanc sequor, fit mi obuiam.
[PARMENO] incommode hercle. [CAEREA] immō enimuerō īnfeliciter:
nam incommoda alia sunt dicenda, parmenō.
illum liquet mihi deierare his mēnsibus	
sex septem prorsum nōn uidisse proxumis,	
nisi nunc quom minime uellem minimeque opu' fuit.	
ehō nonne hoc mōnstri similest? quid ais? [PARMENO] maxume.	
[CAEREA] continuō occurrit ad mē, quam longe quidem,
incuruo' tremulu' labiis demissis gemēns:	
heus heus tibi dico, chaerea inquit. restiti.	
scin quid ego tē uolebam? dic. cras est mihi	
iudicium. quid tum? ut diligenter nunties	
patri, aduocatu' mane mi esse ut meminerit.
dum haec dicit abiit hora. rogō numquid uelit.	
rēctē inquit. abeō. quom huc respiciō ad uirginem,	
illa sēsē intereā commodum huc aduorterat	
in hanc nostram plateam. [PARMENO] mirum ni hanc dicit, modo	
huic quae datast donō. [CAEREA] huc quom adueniō nulla erat.
[PARMENO] comites secuti scilicet sunt uirginem?	
[CAEREA] uerum: parasitu' cum ancilla. [PARMENO] ipsast: ilicet.
desine: iam conclamatumst. [CAEREA] alias res agis.
[PARMENO] istuc agō equidem. [CAEREA] nostin quae sit, dic mihi, aut
uidistin? [PARMENO] uidi noui sciō quō abducta sit.
[CAEREA] ehō parmenō mi, nostin? pa. noui. ch. et scīs ubi siet?
[PARMENO] huc deductast ad meretricem thaidem: ei donō datast.	
[CAEREA] quis is est tam potēns cum tantō munere hoc? [PARMENO] miles thraso,
phaedriae riuali'. [CAEREA] duras fratri' partis praedicas.
[PARMENO] immō enim si scias quod donum huic donō contra conparet,
tum magis id dicas. [CAEREA] quodnam quaesō hercle? [PARMENO] eunuchum. [CAEREA] illumne obsecrō
inhonestum hominem, quem mercatus est heri, senem mulierem?	
[PARMENO] istunc ipsum. [CAEREA] homō quatietur certe cum donō foras.
sed istam thaidem nōn sciui nobis uicinam. [PARMENO] haud diust.	
[CAEREA] periī, numquamne etiam mē illam uidisse! ehō dum dic mihi:
estne, ut fertur, forma? [PARMENO] sane. [CAEREA] at nil ad nostram hanc? [PARMENO] alia rest.
[CAEREA] obsecrō hercle, parmeno, fac ut potiar. [PARMENO] faciam sedulō ac
dabō operam, adiuuabō: numquid mē aliud? [CAEREA] quō nunc is? [PARMENO] domum,
ut mancupia haec, ita uti iussit frater, ducam ad thaidem.	
[CAEREA] ō fortunatum istum eunuchum quiquidem in hanc detur domum!
[PARMENO] quid ita? [CAEREA] rogitas? summa forma semper cōnseruam domi
uidebit conloquetur aderit una in unis aedibus,	
cibum nōn numquam capiet cum ea, interdum propter dormiet.	
[PARMENO] quid si nunc tute fortunatu' fias? [CAEREA] qua re, parmeno?
responde. [PARMENO] capias tu illius uestem. [CAEREA] uestem? quid tum postea?
[PARMENO] prō illō tē ducām. [CAEREA] audiō. [PARMENO] tē esse illum dicam. [CAEREA] intellegō.
[PARMENO] tu illis fruare commodis quibu' tu illum dicebas modō:	
cibum una capiās, adsis tangas ludas propter dormias:	
quandoquidem illarum neque tē quisquam nouit neque scit qui sies.	
praeterea forma et aetas ipsast facile ut prō eunuchō probes.
[CAEREA] dixti pulchre: numquam uidi meliu' cōnsilium dari.
age eamus intrō nunciam: orna mē abduc duc quantum potest.	
[PARMENO] quid agi'? iocabar equidem. [CAEREA] garris. [PARMENO] periī, quid ego egi miser!
quō trudi'? perculeris iam tume. tibi equidem dico, mane.	
[CAEREA] eamu'. [PARMENO] pergin? [CAEREA] certumst. [PARMENO] uide ne nimium calidum hoc sit modo.
[CAEREA] nōn est profectō: sine. [PARMENO] at enim istaec in mē cudetur faba. [CAEREA] ah.
[PARMENO] flagitium facimus. [CAEREA] an id flagitiumst si in domum meretriciam
deducar et illis crucibu', quae nos nostramque adulēscentiam	
habent despicatam et quae nos semper omnibus cruciant modis,	
nunc referam grātiam atque eas itidem fallam, ut ab is fallimur?
an potius haec patri aequomst fieri ut a mē ludatur dolis?	
quod qui rescierint, culpent: illud meritō factum omnēs putent.	
[PARMENO] quid istic? si certumst facere, facias: uerum ne post cōnferas	
culpam inme. [CAEREA] nōn faciam. [PARMENO] iubesne? [CAEREA] iubeam? cogō atque imperō:
numquam defugiam auctoritatem. sequere. [PARMENO] di uortant bene!

[TRASO] magnas uerō agere gratias thais mihi?
[GNATO] ingentis. [TRASO] ain tu, laetast? [GNATO] nōn tam ipsō quidem
donō quam abs tē datum esse: id uerō serio	
triumphat. [PARMENO] hoc prouisō ut, ubi tempus siet,	
deducam. sed eccum militem. [TRASO] est istuc datum
profectō ut grata mihi sint quae faciō omnia.	
[GNATO] aduorti hercle animum. [TRASO] uel rex semper maxumas
mihi agebat quidquid feceram: aliis nōn item.	
[GNATO] labore alienō magnō partam gloriam
uerbis saepe in sē trānsmouet qui habet salem:
quod in test. [TRASO] habes. [GNATO] rex tē ergō in oculis . . [TRASO] scilicet.
[GNATO] gestare. [TRASO] uerō: credere omnem exercitum,
cōnsilia. [GNATO] mirum. [TRASO] tum sicubi eum satietas
hominum aut negoti siquandō odium ceperat,	
requiescere ubi uolebat, quasi . . nostin? [GNATO] sciō:
quasi ubi illam exspueret miseriam ex animō. [TRASO] tenes.
tum mē conuiuam solum abducebat sibi. [GNATO] hui
regem elegantem narras. [TRASO] immō sic homost:
perpaucorum hominum. [GNATO] immō nullorum arbitror,
si tēcum uiuit. [TRASO] inuidere omnēs mihi,
mordere clanculum: ego nōn flocci pendere:	
illi inuidere misere: uerum ūnus tamen	
inpēnse, elephantis quem indicis praefecerat.	
is ubi molestu' magis est, quaesō inquam strato,	
eon es ferox quia habes imperium in beluas?
[GNATO] pulchre mehercle dictum et sapienter. papae
iugularas hominem. quid ille? [TRASO] mutus ilicō.
[GNATO] quidni esset? [PARMENO] di uostram fidem, hominem perditum
miserumque et illum sacrilegum! [TRASO] quid illud, gnatho,
quō pactō rhodium tetigerim in conuiuio,
numquam tibi dixi? [GNATO] numquam: sed narra obsecrō.
plus miliēns audiui. [TRASO] una in conuiuiō
erat hic, quem dico, rhodius adulēscentulus.	
forte habuī scortum: coepit ad id adludere	
et mē inridere. quid ais inquam homini inpudēns?
lepu' tute's, pulpamentum quaeris? [GNATO] hahahae.
[TRASO] quid est? [GNATO] facete lepide laute nil supra.
tuomne, obsecrō tē, hoc dictum erat? uetu' credidi.	
[TRASO] audieras? [GNATO] saepe, et fertur in primis. [TRASO] meumst.
[GNATO] dolet dictum inprudenti adulēscenti et liberō.
[PARMENO] at tē di perdant! [GNATO] quid ille quaeso? [TRASO] perditus:
risu omnēs qui aderant emoriri. denique	
metuebant omnēs iam mē. [GNATO] haud iniuria.
[TRASO] sed heus tu, purgon ego mē de istac thaidi,
quod eam mē amare suspicatast? [GNATO] nil minus.
immō auge mage suspicionem. [TRASO] quor? [GNATO] rogas?
scin, si quandō illa mentionem phaedriae	
facit aut si laudat, tē ut male urat? [TRASO] sentiō.
[GNATO] id ut ne fiat haec res solast remediō:
ubi nominabit phaedriam, tu pamphilam
continuō: siquandō illa dicet phaedriam	
intrō mittamu' comissatum, pamphilam	
cantatum prouocemu': si laudabit haec	
illiu' formam, tu huiius contra. denique	
par prō pari refertō quod eam mordeat.
[TRASO] siquidem mē amaret, tum istuc prodesset, gnathō.
[GNATO] quandō illud quod tu das exspectat atque amat,
iamdudum tē amat, iamdudum illi facile fit	
quod doleat: metuit semper quem ipsa nunc capit	
fructum nequandō iratu' tu aliō cōnferas.
[TRASO] bene dixti, ac mihi istuc nōn in mentem uenerat.
[GNATO] ridiculum: nōn enim cogitaras. ceterum
idem hoc tute meliu' quantō inuenisses, thraso!	
thais thrasō gnathō parmenō pythias	
[TRASO] audire uocem uisa sum modo militis.
atque eccum. salue, mi thrasō. [TRASO] ō thais mea,
meum sauium, quid agitur? ecquid nos amas	
de fidicina istac? [PARMENO] quam uenuste! quod dedit	
principium adueniēns! [TRASO] plurimum meritō tuō.
[GNATO] eamus ergō ad cenam. quid stas? [PARMENO] em alterum:
ex homine hunc natum dicas? [TRASO] ubi uis, nōn moror.
[PARMENO] adibō atque adsimulabō quasi nunc exeam.	
ituran, thais, quopiam es? [TRASO] ehem parmenō:
bene fecisti: hodie itura . . [PARMENO] quō? [TRASO] quid, hunc nōn uides?
[PARMENO] uideō et mē taedet. ubi uis, dona adsunt tibi	
a phaedria. [TRASO] quid stamu'? quor nōn imus hinc?
[PARMENO] quaesō hercle ut liceat, pace quod fiat tua,	
dare huic quae uolumu', conuenire et conloqui.	
[TRASO] perpulchra credō dona aut nostri similia.
[PARMENO] res indicabit. heus iubete istos foras	
exire, quos iussi, ocius. procede tu huc:
ex aethiopiast usque haec. [TRASO] hic sunt tres minae.
[GNATO] uix. [PARMENO] ubi tu es, dore? accede huc. em eunuchum tibi,
quam liberali facie, quam aetate integra!	
[TRASO] ita mē di ament, honestust. [PARMENO] quid tu ais, gnatho?
numquid habes quod contemnas? quid tu autem, thraso?
tacent: satis laudant. fac perīclum in litteris,	
fac in palaestra, in musicis: quae liberum	
scire aequomst adulēscentem, sollertem dabō.	
[TRASO] ego illum eunuchum, si opu' siet, uel sobrius . .
[PARMENO] atque haec qui misit nōn sibi soli postulat
tē uiuere et sua causa excludi ceterōs,	
neque pugnas narrat neque cicatrices suas	
ostentat neque tibi obstat, quod quidam facit:	
uerum ubi molestum nōn erit, ubi tu uoles,	
ubi tempu' tibi erit, sat habet si tum recipitur.
[TRASO] adparet seruom hunc esse domini pauperis
miserique. [GNATO] nam hercle nemō posset, sat scio,
qui haberet qui pararet alium, hunc perpeti.	
[PARMENO] tace tu, quem tē ego esse īnfra īnfimos omnis puto	
homines: nam qui huic animum adsentari induxeris,
e flamma petere tē cibum posse arbitror.	
[TRASO] iamne imus? [TRASO] hos prius intrō ducam et quae uolō
simul imperabō: poste continuō exeō.	
[TRASO] ego hinc abeō: tu istanc opperire. [PARMENO] haud conuenit
una ire cum amica imperatorem in uia.
[TRASO] quid tibi ego multa dicam? domini similis es.
[GNATO] hahahae. [TRASO] quid rides? [GNATO] istuc quod dixti modō:
et illud de rhodiō dictum quom in mentem uenit.	
sed thais exit. [TRASO] abi prae, curre, ut sint domi
parata. [GNATO] fiat.— [TRASO] diligenter, pythiās,
fac cures, si chremes hoc forte aduenerit,	
ut ores prīmum ut maneat: si id nōn commodumst,	
ut redeat: si id nōn poterit, ad mē adducitō.	
[PUTIAS] ita faciam. [TRASO] quid? quid aliud uolui dicere?
ehem curate istam diligenter uirginem:
domi adsiti' facite. [TRASO] eamu'. [TRASO] uos mē sequimini.
chremes pythias	
[CAEREA] profectō quantō mage magisque cogito,
nimirum dabit haec thai' mihi magnum malum:	
ita mē ab ea astute uideō labefactarier,	
iam tum quom prīmum iussit mē ad sē accersier.
roget quis quid rei tibi cum illa? ne noram quidem.	
ubi ueni, causam ut ibi manerem repperit:	
ait rem diuinam fecisse sē et rem seriam	
uelle agere mēcum. iam tum erat suspicio	
dolō malō haec fieri omnia. ipsa accumbere
mēcum, mihi sēsē dare, sermonem quaerere.	
ubi friget, huc euasit, quam pridem pater	
mihi et mater mortui essent. dico, iamdiu.	
rus sunii ecquod habeam et quam longe a mari.	
credō ei placere hoc: sperat sē a mē auellere.
postremo, ecqua inde parua periisset soror:	
ecquis cum ea una: quid habuisset quom perit:	
ecquis eam posset noscere. haec quor quaeritet?	
nisi si illa forte quae ōlim periit paruola	
soror, hanc sē intendit esse, ut est audacia.
uerum ea si uiuit annos natast sedecim,	
nōn maior: thai' quam ego sum maiusculast.	
misit porrō orare ut uenirem seriō.	
aut dicat quid uolt aut molesta ne siet:	
nōn hercle ueniam tertiō. heus heus, ecquis hic?
ego sum chremes. [PUTIAS] ō capitulum lepidissimum!
[CAEREA] dicō ego mi īnsidias fieri? [PUTIAS] thais maxumō
tē orabat opere ut cras redires. [CAEREA] rus eō.
[PUTIAS] fac amabō. [CAEREA] nōn possum, inquam. [PUTIAS] at tu apud nos hic mane
dum redeat ipsa. [CAEREA] nil minus. [PUTIAS] quor, mi chremes?
[CAEREA] malam rem hinc ibi'? [PUTIAS] si istuc ita certumst tibi,
amabō ut illuc trānseas ubi illast. [CAEREA] eō.
[PUTIAS] abi, doriās, citō hunc deduce ad militem.

[ANTIPO] heri aliquot adulēscentuli coiimus in piraeō
in hunc diem, ut de symbolis essemu'. chaeream ei rei
praefecimus: dati anuli: locu' tempu' cōnstitutumst.	
praeteriit tempu': quō in locō dictumst parati nil est:	
homō ipse nusquamst neque sciō quid dicam aut quid coniectem.	
nunc mi hoc negoti ceteri dedere ut illum quaeram	
idque adeō uisam si domist. quisnam hinc ab thaide exit?
is est an nōn est? ipsus est. quid hoc hominist? qui hic ornatust?	
quid illud malist? nequeō satis mirari neque conicere:	
nisi, quidquid est, procul hinc lubet priu' quid sit sciscitari.	
chaerea antipho	
[CAEREA] numquis hic est? nemost. numquis hinc mē sequitur? nemō homost.
iamne erumpere hoc licet mi gaudium? prō iuppiter,
nunc est profectō interfici quom perpeti mē possum,	
ne hoc gaudium contaminet uīta aegritudine aliqua.	
sed neminemne curiosum interuenire nunc mihi	
qui mē sequatur quoquō eam, rogitandō obtundat enicet	
quid gestiam aut quid laetu' sim, quō pergam, unde emergam, ubi siem
uestitum hunc nanctu', quid mi quaeram, sanu' sim anne īnsaniam!	
[ANTIPO] adibō atque ab eō grātiam hanc, quam uideō uelle, inibō.
chaerea, quid est quod sic gestis? quid sibi hic uestitu' quaerit?	
quid est quod laetus es? quid tibi uis? satine sanu's? quid mē adspectas?	
quid taces? [CAEREA] ō festu' dies hominis! amice, salue:
nemost hominum quem ego nunc magis cuperem uidere quam tē.	
[ANTIPO] narra istuc quaesō quid sit. [CAEREA] immō ego tē obsecrō hercle ut audias.
nostin hanc quam amat frater? [ANTIPO] noui: nempe, opinor, thaidem.
[CAEREA] istam ipsam. [ANTIPO] sic commemineram. [CAEREA] quaedam hodie est ei donō data
uirgō: quid ego eiius tibi nunc faciem praedicem aut laudem, antipho,
quom ipsum mē noris quam elegāns formarum spectator siem?	
in hac commotu' sum. [ANTIPO] ain tu? [CAEREA] primam dices, scio, si uideris.
quid multa uerba? amare coepi. forte fortuna domi	
erat quidam eunuchu' quem mercatu' fuerat frater thaidi,	
neque is deductus etiamdum ad eam. submonuit mē parmenō
ibi seruo' quod ego arripui. [ANTIPO] quid id est? [CAEREA] tacitu' citius audies:
ut uestem cum illō mutem et prō illō iubeam mē illoc ducier.	
[ANTIPO] prō eunuchon? [CAEREA] sic est. [ANTIPO] quid ex ea re tandem ut caperes commodi?
[CAEREA] rogas? uiderem audirem essem una quacum cupiebam, antiphō.
num parua causa aut praua ratiost? traditus sum mulieri.
illa ilicō ubi mē accepit, laeta uerō ad sē abducit domum:	
commendat uirginem. [ANTIPO] quoi? tibine? [CAEREA] mihi. [ANTIPO] satis tutō tamen?
[CAEREA] edicit ne uir quisquam ad eam adeat et mihi ne abscedam imperat:
in interiore parti ut maneam solu' cum sola. adnuo	
terram intuēns modeste. [ANTIPO] miser. [CAEREA] ego inquit ad cenam hinc eō.
abducit sēcum ancillas: paucae quae circum illam essent manent	
nouiciae puellae. continuō haec adornant ut lauet.	
adhortor properent. dum adparatur, uirgō in conclaui sedet	
suspectāns tabulam quandam pictam: ibi inerat pictura haec, iouem	
quō pactō danaae misisse aiunt quondam in gremium imbrem aureum.
egomet quoque id spectare coepi, et quia cōnsimilem luserat	
iam ōlim ille ludum, inpendiō magis animu' gaudebat mihi,	
deum sēsē in hominem conuortisse atque in alienas tegulas	
uenisse clanculum per inpluuium fucum factum mulieri.	
at quem deum! qui templa caeli summa sonitu concutit.
ego homunciō hoc nōn facerem? ego illud uerō ita feci—ac lubēns.	
dum haec mēcum reputo, accersitur lauatum intereā uirgō:	
iit lauit rediit: deinde eam in lectō illae conlocarunt.	
stō exspectāns siquid mi imperent. uenit una, heus tu inquit dore,	
cape hoc flabellum, uentulum huic sic facito, dum lauamur:
ubi nos lauerimu', si uoles, lauatō. accipiō tristis.	
[ANTIPO] tum equidem istuc os tuom inpudēns uidere nimium uellem,
qui esset status, flabellulum tenere tē asinum tantum.	
[CAEREA] uix elocutast hoc, foras simul omnēs proruont sē,
abeunt lauatum, perstrepunt, ita ut fit domini ubi absunt.
intereā somnu' uirginem opprimit. ego limis specto	
sic per flabellum clanculum: simul alia circumspecto,	
satin explorata sint. uideō esse. pessulum ostiō obdō.	
[ANTIPO] quid tum? [CAEREA] quid quid tum, fatue? [ANTIPO] fateor. [CAEREA] an ego occasionem
mi ostentam, tantam, tam breuem, tam optatam, tam īnsperatam
amitterem? tum pol ego is essem uerō qui simulabar.	
[ANTIPO] sane hercle ut dici'. sed interim de symbolis quid actumst?
[CAEREA] paratumst. [ANTIPO] frugi es: ubi? domin? [CAEREA] immō apud libertum discum.
[ANTIPO] perlongest, sed tantō ocius properemu': muta uestem.
[CAEREA] ubi mutem? periī: nam domō exsulō nunc: metuō fratrem
ne intus sit: porrō autem pater ne rure redierit iam.	
[ANTIPO] eamus ad mē, ibi proxumumst ubi mutes. [CAEREA] rēctē dicis.
eamus: et de istac simul, quō pactō porrō possim	
potiri, cōnsilium uolō capere una tēcum. [ANTIPO] fiat.

ACTUS IV	
dorias	
ita mē di ament, quantum ego illum uidi, nōn nil timeō misera,
nequam ille hodie īnsanu' turbam faciat aut uim thaidi.	
nam postquam iste aduenit chremes adulescēns, frater uirginis,	
militem rogat ut illum admitti iubeat: ill' continuō irasci,	
neque negare audere: thai' porrō īnstare ut hominem inuitet.	
id faciebat retinendi illius causa, quia illa quae cupiebat
de sorore eius indicare ad eam rem tempu' nōn erat.	
inuitat tristi': mānsit. ibi illa cum illō sermonem ilicō:	
miles uerō sibi putare adductum ante oculos aemulum:	
uoluit facere contra huic aegrē: heus inquit puere, pamphilam	
accerse ut delectet hic nos. illa exclamat minime gentium:
in conuiuium illam? miles tendere: inde ad iurgium.	
intereā aurum sibi clam mulier demit, dat mi ut auferam.	
hoc est signi: ubi prīmum poterit, sē illinc subducet sciō.	
phaedria dorias	
dum rus eo, coepi egomet mēcum inter uiās,	
ita ut fit ubi quid in animost molestiae,
aliam rem ex alia cogitare et ea omnia in	
peiorem partem. quid opust uerbis? dum haec puto,	
praeterii inprudēns uillam. longe iam abieram	
quom sēnsī: redeō rursum, male mē uerō habēns.	
ubi ad ipsum ueni deuorticulum, cōnstiti:
occepi mēcum cogitare hem biduom hic	
manendumst soli sine illa? quid tum postea?	
nil est. quid nil? si nōn tangendi copiast,	
ehō ne uidendi quidem erit? si illud nōn licet,	
saltem hoc licebit. certe extrema linea
amare haud nil est. uillam praetereō sciēns.	
sed quid hoc quod timida subitō egreditur pythias?	
pythias dorias phaedria	
[PUTIAS] ubi ego illum scelerosum misera atque inpium inueniam? aut ubi quaeram?
hoccin tam audax facinu' facere esse ausum! [PAEDRIA] periī: hoc quid sit uereor.
[PUTIAS] quīn etiam īnsuper scelu', postquam ludificatust uirginem,
uestem omnem miserae discidit, tum ipsam capillō cōnscidit.	
[PAEDRIA] hem. [PUTIAS] qui nunc si detur mihi,
ut ego unguibus facile illi in oculos inuolem uenefico!	
[PAEDRIA] nescioquid profectō absente nobis turbatumst domi.
adibō. quid istuc? quid festinas? aut quem quaeri', pythias?
[PUTIAS] ehem phaedria, egon? quem quaeram? in' hinc quō dignu's cum donis tuis
tam lepidis? [PAEDRIA] quid istuc est rei?
[PUTIAS] rogas mē? eunuchum quem dedisti nobis quās turbas dedit!
uirginem quam erae donō dederat miles, uitiauit. [PAEDRIA] quid ais?
[PUTIAS] periī. [PAEDRIA] temulenta's. [PUTIAS] utinam sic sint qui mihi male uolunt!
[DORIAS] au obsecro, mea pythiās, quod istuc nam mōnstrum fuit?
[PAEDRIA] īnsanis: qui istuc facere eunuchu' potuit? [PUTIAS] ego illum nesciō
qui fuerit: hoc quod fecit, res ipsa indicat.	
uirgō ipsa lacrumat neque, quom rogites, quid sit audet dicere.	
ille autem bonu' uir nusquam apparet. etiam hoc misera suspicor,
aliquid domō abeuntem abstulisse. [PAEDRIA] nequeō mirari satis
quō ille abire ignauo' possit longius, nisi si domum	
forte ad nos rediit. [PUTIAS] uise amabō num sit. [PAEDRIA] iam faxō scies.—
[DORIAS] periī, obsecro! tam īnfandum facinu', mea tu, ne audiui quidem.
[PUTIAS] at pol ego amatores audieram mulierum esse eos maxumōs,
sed nil potesse: uerum miserae nōn in mentem uenerat:	
nam illum aliquō conclusissem neque illi commisissem uirginem.	
phaedria dorus pythias dorias	
[PAEDRIA] exi forās, sceleste. at etiam restitās,
fugitiue? prodi, male conciliate. dorus. obsecrō. [PAEDRIA] oh
illud uide, os ut sibi distorsit carnufex!
quid huc tibi reditiost? quid uestis mutatio?	
quid narras? paullum si cessassem, pythiās,	
domi nōn offendissem, ita iam ornarat fugam.	
[PUTIAS] haben hominem, amabo? [PAEDRIA] quidni habeam? [PUTIAS] ō factum bene.
dorias. istuc pol uerō bene. [PUTIAS] ubist? [PAEDRIA] rogitas? nōn uides?
[PUTIAS] uideam? obsecrō quem? [PAEDRIA] hunc scilicet. [PUTIAS] quis hic est homo?
[PAEDRIA] qui ad uos deductus hodiest. [PUTIAS] hunc oculis suis
nostrarum numquam quisquam uidit, phaedria.	
[PAEDRIA] nōn uidit? [PUTIAS] an tu hunc credidisti esse, obsecro,
ad nos deductum? [PAEDRIA] namque alium habuī neminem. [PUTIAS] au
ne comparandus hicquidem ad illumst: ille erat	
honesta facie et liberali. [PAEDRIA] ita uisus est
dudum, quia uaria ueste exornatus fuit.	
nunc tibi uidetur foedu', quia illam nōn habet.	
[PUTIAS] tace obsecrō: quasi uerō paullum intersiet.
ad nos deductus hodiest adulēscentulus,	
quem tu uidere uerō uelles, phaedria.	
hic est uietu' uetu' ueternosus senex,	
colore mustelinō. [PAEDRIA] hem quae haec est fabula?
eō rediges mē ut quid egerim egomet nesciam?
ehō tu, emin ego tē? [DORIAS] emisti. [PUTIAS] iube mi denuō
respondeat. [PAEDRIA] roga. [PUTIAS] uenisti hodie ad nos? negat.
at ille alter uenit annos natu' sedecim,	
quem sēcum adduxit parmenō. [PAEDRIA] agedum hoc mi expedi
prīmum: istam quam habes unde habes uestem? taces?
mōnstrum homini', nōn dicturu's? [DORIAS] uenit chaerea.
[PAEDRIA] fraterne? [DORIAS] ita. [PAEDRIA] quando? [DORIAS] hodie. [PAEDRIA] quam dudum? [DORIAS] modo.
[PAEDRIA] quicum? [DORIAS] cum parmenone. [PAEDRIA] norasne eum prius?
[DORIAS] nōn. nec quis esset umquam audieram dicier.
[PAEDRIA] unde igitur fratrem meum esse scibas? [DORIAS] parmenō
dicebat eum esse. is dedit mi hanc. [PAEDRIA] occidi.
[DORIAS] meam ipse induit: post una ambō abierunt foras.
[PUTIAS] iam satis credi' sobriam esse mē et nil mentitam tibi?
iam satis certumst uirginem uitiatam esse? [PAEDRIA] age nunc, belua,
credis huic quod dicat? [PUTIAS] quid istī credam? res ipsa indicat.
[PAEDRIA] concede istuc paullulum: audin? etiam nunc paullulum: sat est.
dic dum hoc rursum: chaerea tuam uestem detraxit tibi?	
[DORIAS] factum. [PAEDRIA] et east indutu'? [DORIAS] factum. [PAEDRIA] et prō tē huc deductust? [DORIAS] ita.
[PAEDRIA] iuppiter magne, ō scelestum atque audacem hominem! [PUTIAS] uae mihi:
etiam nunc nōn credes indignis nos esse inrisas modis?
[PAEDRIA] mirum ni tu credas quod iste dicat. quid agam nesciō.
heus negatō rursum. possumne ego hodie ex tē exsculpere	
uerum? uidistine fratrem chaeream? [DORIAS] nōn. [PAEDRIA] nōn potest
sine malō fateri, uideō: sequere hac. modo ait modo negat.	
ora mē. [DORIAS] obsecrō tē uero, phaedria. [PAEDRIA] i intrō nunciam.
[DORIAS] oiei. [PAEDRIA] aliō pactō honeste quomodō hinc abeam nesciō.
actumst, siquidem tu mē hic etiam, nebulo, ludificabere.—	
[PUTIAS] parmenoni' tam sciō esse hanc techinam quam mē uiuere.
dor. sic est. [PUTIAS] inueniam pol hodie parem ubi referam grātiam.
sed nunc quid faciundum cēnses, dorias? dor. de istac rogas
uirgine? [PUTIAS] ita, utrum taceam an praedicemne? dor. tu pol, si sapis,
quod scīs nescis neque de eunuchō neque de uitiō uirginis.	
hac re et tē omni turba euolues et illi gratum feceris.	
id modo dic, abisse dorum. [PUTIAS] ita faciam. dor. sed uideon chremen?
thai' iam aderit. [PUTIAS] quid ita? dor. quia, quom inde abeo, iam tum occeperat
turba inter eos. [PUTIAS] tu aufer aurum hoc. ego scibō ex hoc quid siet.

[CREMES] attat data hercle uerba mihi sunt: uicit uinum quod bibi.
at dum accubabam quam uidebar mi esse pulchre sobrius!	
postquam surrexi neque pes neque mēns satis suom officium facit.	
[PUTIAS] chreme. [CREMES] quis est? ehem pythias: uah quantō nunc formōnsior
uidere mihi quam dudum! [PUTIAS] certe tuquidem pol multō hilarior.
[CREMES] uerbum hercle hoc uerum erit sine cerere et liberō friget uenus.
sed thai' multō ante uenit? [PUTIAS] anne abiit iam a milite?
[CREMES] iamdudum, aetatem. lites factae sunt inter eos maxumae.
[PUTIAS] nil dixit tu ut sequerere sēsē? [CREMES] nil, nisi abiēns mi innuit.
[PUTIAS] ehō nonne id sat erat? [CREMES] at nescibam id dicere illam, nisi quia
correxit miles, quod intellexi minu': nam mē extrusit foras.	
sed eccam ipsam: miror ubi ego huic anteuorterim.	

[TAIS] credō equidem illum iam adfuturum esse, ut illam a mē eripiat: sine ueniat.
atqui si illam digitō attigerit uno, oculi ilicō ecfodientur.
usque adeō ego illius ferre possum ineptiam et magnifica uerba,	
uerba dum sint: uerum enim si ad rem cōnferentur, uapulabit.	
[CREMES] thais, ego iamdudum hic adsum. [TAIS] ō mi chreme, tē ipsum exspectabam.
scin tu turbam hanc propter tē esse factam? et adeō ad tē attinere hanc	
omnem rem? [CREMES] ad mē? qui? quasi istuc . . [TAIS] quia, dum tibi sororem studeō
reddere ac restituere, haec atque huiusmodi sum multa passa.	
[CREMES] ubi east? [TAIS] domi apud mē. [CREMES] hem. [TAIS] quid est?
educta ita uti teque illaque dignumst. [CREMES] quid ais? [TAIS] id quod res est.
hanc tibi donō dō neque repetō prō illa quicquam abs tē preti.	
[CREMES] et habetur et referetur, thais, ita uti merita's gratia.
[TAIS] at enim caue ne priu' quam hanc a mē accipias amittās, chreme:
nam haec east quam miles a mē ui nunc ereptum uenit.	
abi tu, cistellam, pythiās, domō ecfer cum monumentis.	
[CREMES] uiden tu illum, thais, . . [PUTIAS] ubi sitast? [TAIS] in riscō: odiosa cessas.
[CREMES] militem sēcum ad tē quantas copias adducere?
attat . . [TAIS] num formidulosus obsecrō es, mi homo? [CREMES] apage sis:
egon formidulosu'? nemost hominum qui uiuat minus.	
[TAIS] atqui ita opust. [CREMES] ah metuō qualem tu mē esse hominem existumes.
[TAIS] immō hoc cogitatō: quicum res tibist peregrinus est,
minu' potēns quam tu, minu' notu', minus amicorum hic habēns.
[CREMES] sciō istuc. sed tu quod cauere possis stultum admittere est.
malō ego nos prospicere quam hunc ulcisci accepta iniuria.	
tu abi atque obsera ostium intu', dum ego hinc trānscurrō ad forum:	
uolō ego adesse hic aduocatos nobis in turba hac. [TAIS] mane.
[CREMES] meliust. [TAIS] mane. [CREMES] omitte: iam aderō. [TAIS] nil opus est istis, chreme.
hoc modo dic, sororem illam tuam esse et tē paruam uirginem	
amisisse, nunc cognosse. signa ostende. [PUTIAS] adsunt. [TAIS] cape.
si uim faciet, in ius ducitō hominem: intellextin? [CREMES] probe.
[TAIS] fac animō haec praesenti dicas. [CREMES] faciam. [TAIS] attolle pallium.
periī, huic ipsist opu' patrono, quem defēnsorem parō.
thrasō gnathō sanga chremes thais	
[TRASO] hancin ego ut contumeliam tam īnsignem in mē accipiam, gnatho?
mori mē satiust. simalio, donax, syrisce, sequimini.	
prīmum aedis expugnabō. [GNATO] rēctē. [TRASO] uirginem eripiam. [GNATO] probe.
[TRASO] male mulcabō ipsam. [GNATO] pulchre. [TRASO] in medium huc agmen cum uecti, donax:
tu, simalio, in sinistrum cornum: tu, syrisce, in dexterum.
cedō aliōs: ubi centuriost sanga et manipulus furum? [SANGA] eccum adest.	
[TRASO] quid ignaue? peniculon pugnare, qui istum huc portes, cogitas?
[SANGA] egon? imperatoris uirtutem noueram et uim militum:	
sine sanguine hoc nōn posse fieri: qui abstergerem uolnera?	
[TRASO] ubi alii? [GNATO] qui malum alii? solu' sanniō seruat domi.
[TRASO] tu hosce īnstrue: ego hic erō post principia: inde omnibus signum dabō.
[GNATO] illuc est sapere: ut hosce īnstruxit, ipsu' sibi cauit locō.
[TRASO] idem hoc iam pyrru' factitauit. [CREMES] uiden tu, thais, quam hic rem agit?
nimirum cōnsilium illud rectumst de occludendis aedibus.	
[TAIS] sane quod tibi nunc uir uideatur esse hic, nebulō magnus est:
ne metuas. [TRASO] quid uidetur? [GNATO] fundam tibi nunc nimi' uellem dari,
ut tu illos procul hinc ex occultō caederes: facerent fugam.	
[TRASO] sed eccam thaidem ipsam uideō. [GNATO] quam mox inruimus? [TRASO] mane:
omnia prius experiri quam armis sapientem decet.	
qui scīs an quae iubeam sine ui faciat? [GNATO] di uostram fidem,
quantist sapere! numquam accedō quīn abs tē abeam doctior.	
[TRASO] thai', prīmum hoc mihi responde: quom tibi dō istam uirginem,
dixtin hos dies mihi soli dare tē? [TAIS] quid tum postea?
[TRASO] rogitas? quae mi ante oculos coram amatorem adduxti tuom . .
[TAIS] quid cum illoc agas? [TRASO] et cum eō clam tē subduxti mihi?
[TAIS] lubuit. [TRASO] pamphilam ergō huc redde, nisi ui mauis eripi.
[CREMES] tibi illam reddat aut tu eam tangās, omnium . . ? [GNATO] ah quid agis? tace.
[TRASO] quid tu tibi uis? ego nōn tangam meam? [CREMES] tuam autem, furcifer?
[GNATO] caue sis: nescis quoi maledicas nunc uirō. [CREMES] nōn tu hinc abis?
scin tu ut tibi res sē habeat? si quicquam hodie hic turbae coeperis,
faciam ut huiius loci dieique meique semper memineris.	
[GNATO] miseret tui mē qui hunc tantum hominem facias inimicum tibi.
[CREMES] diminuam ego caput tuum hodie, nisi abis. [GNATO] ain uero, canis?
sicin agis? [TRASO] quis tu homō es? quid tibi uis? quid cum illa rei tibist?
[CREMES] scibi': principiō eam esse dicō liberam. [TRASO] hem. [CREMES] ciuem atticam. [TRASO] hui.
[CREMES] meam sororem. [TRASO] os durum. [CREMES] miles, nunc adeō edicō tibi
ne uim facias ullam in illam. thais, ego eō ad sophronam	
nutricem, ut eam adducam et signa ostendam haec. [TRASO] tun mē prohibeas
meam ne tangam? [CREMES] prohibebō inquam. [GNATO] audin tu? hic furti sē adligat:
satis hoc tibist. [TRASO] idem hoc tu ais, thai'? [TAIS] quaere qui respondeat.—
[TRASO] quid nunc agimu'? [GNATO] quīn redeamu': iam haec tibi aderit supplicāns
ultrō. [TRASO] credin? [GNATO] immō certe: noui ingenium mulierum:
nolunt ubi uelis, ubi nolis cupiunt ultrō. [TRASO] bene putās.
[GNATO] iam dimittō exercitum? [TRASO] ubi uis. [GNATO] sanga, ita ut fortis decet
milites, domi focique fac uicissim ut memineris.
[SANGA] iamdudum animus est in patinis. [GNATO] frugi es. [TRASO] uos mē hac sequimini.

[THAIS] pergin, scelesta, mēcum perplexe loqui?
sciō nesciō abiit audiui, ego nōn adfui.	
nōn tu istuc mihi dictura aperte es quidquid est?	
uirgō cōnscissa ueste lacrumāns opticet:
eunuchus abiit: quam ob rem? aut quid factumst? taces?	
[PUTIAS] quid tibi ego dicam misera? illum eunuchum negant
fuisse. [THAIS] quis fuit igitur? [PUTIAS] iste chaerea.
[THAIS] qui chaerea? [PUTIAS] iste ephebu' frater phaedriae.
[THAIS] quid ais, uenefica? [PUTIAS] atqui certe comperi.
[THAIS] quid is obsecrō ad nos? quam ob rem adductust? [PUTIAS] nesciō:
nisi amasse credō pamphilam. [THAIS] hem misera occidi,	
īnfelix, siquidem tu istaec uera praedicas.	
num id lacrumat uirgo? [PUTIAS] id opinor. [THAIS] quid ais, sacrilega?
istucine interminata sum hinc abiēns tibi?
[PUTIAS] quid facerem? ita ut tu iusti, soli creditast.
[THAIS] scelesta, ouem lupō commisisti. dispudet	
sic mihi data esse uerba. quid illuc hominis est?	
[PUTIAS] era mea, tace tace obsecro, saluae sumus:
habemus hominem ipsum. [THAIS] ubi is est? [PUTIAS] em ad sinisteram.
uiden? [THAIS] uideō. [PUTIAS] conprendi iube, quantum potest.
[THAIS] quid illō faciemu', stulta? [PUTIAS] quid faciās, rogas?
uide amabo, si nōn, quom aspiciās, os inpudēns	
uidetur! nōn est? tum quae eius cōnfidentiast!	

[CAEREA] apud antiphonem uterque, mater et pater,
quasi dedita opera domi erant, ut nullō modo	
intrō ire possem quīn uiderent mē. interim	
dum ante ostium sto, notu' mihi quidam obuiam	
uenit. ubi uidi, ego mē in pedes quantum queo	
in angiportum quoddam desertum, inde item
in aliud, inde in aliud: ita miserrimus	
fui fugitandō nequi' mē cognosceret.	
sed estne haec thai' quam uideo? ipsast. haereo	
quid faciam. quid mea autem? quid faciet mihi?	
[THAIS] adeamu'. bone uir dore, salue: dic mihi,
aufugistin? [CAEREA] era, factum. [THAIS] satine id tibi placet?
[CAEREA] nōn. [THAIS] credin tē inpune habiturum? [CAEREA] unam hanc noxiam
amitte: si aliam admiserō umquam, occiditō.	
[THAIS] num meam saeuitiam ueritus es? [CAEREA] nōn. [THAIS] quid igitur?
[CAEREA] hanc metui ne mē criminaretur tibi.
[THAIS] quid feceras? [CAEREA] paullum quiddam. [PUTIAS] ehō paullum, inpudēns?
an paullum hoc esse tibi uidetur, uirginem	
uitiare ciuem? [CAEREA] cōnseruam esse credidi.
[PUTIAS] cōnseruam! uix mē contineō quīn inuolem in
capillum, mōnstrum: etiam ultrō derisum aduenit.
[THAIS] abin hinc, īnsana? [PUTIAS] quid ita? uerō debeam,
credo, istī quicquam furciferō si id fecerim:	
praesertim quom sē seruom fateatur tuom.	
[THAIS] missa haec faciamu'. nōn tē dignum, chaerea,	
fecisti: nam si ego digna hac contumelia
sum maxume, at tu indignu' qui faceres tamen.	
neque edepol quid nunc cōnsili capiam scio	
de uirgine istac: ita conturbasti mihi	
rationes omnis, ut eam nōn possim suis	
ita ut aequom fuerat atque ut studui tradere,
ut solidum parerem hoc mi beneficium, chaerea.	
[CAEREA] at nunc dehinc sperō aeternam inter nos grātiam
fore, thai'. saepe ex huiusmodi re quapiam et	
malō principiō magna familiaritas	
cōnflatast. quid si hoc quispiam uoluit deus?
[THAIS] equidem pol in eam partem accipioque et uolō.	
[CAEREA] immō ita quaesō. unum hoc scito, contumeliae
mē nōn fecisse causa, sed amoris. [THAIS] scio,	
et pol proptereā mage nunc ignoscō tibi.	
nōn adeō inhumanō ingeniō sum, chaerea,
neque ita inperita ut quid amor ualeat nesciam.	
[CAEREA] tē quoque iam, thais, ita mē di bene ament, amō.
[PUTIAS] tum pol tibi ab istoc, era, cauendum intellegō.
[CAEREA] nōn ausim. [PUTIAS] nil tibi quicquam credō. [THAIS] desinas.
[CAEREA] nunc ego tē in hac re mi orō ut adiutrix sies,
ego mē tuae commendō et committō fidei,	
tē mihi patronam capio, thai', tē obsecrō:	
emoriar si nōn hanc uxōrem duxerō.	
[THAIS] tamen si pater . . ? [CAEREA] quid? ah uolet, certō scio,
ciuis modo haec sit. [THAIS] paullulum opperirier
si uis, iam frater ipse hic aderit uirginis:	
nutricem accersitum iit quae illam aluit paruolam:	
in cognoscendō tute ipse aderi', chaerea.	
[CAEREA] ego uerō maneō. [THAIS] uin intereā, dum uenit,
domi opperiamur potiu' quam hic ante ostium?
[CAEREA] immō percupiō. [PUTIAS] quam tu rem actura obsecrō es?
[THAIS] nam quid ita? [PUTIAS] rogitas? hunc tu in aedis cogitas
recipere posthāc? [THAIS] quor nōn? [PUTIAS] crede hoc meae fidei,
dabit hic pugnam aliquam denuō. [THAIS] au tace obsecrō.	
[PUTIAS] parum perspexisse eius uidere audaciam.
[CAEREA] nōn faciam, pythias. [PUTIAS] nōn credo, chaerea,
nisi si commissum nōn erit. [CAEREA] quīn, pythiās,
tu mē seruatō. [PUTIAS] neque pol seruandum tibi
quicquam dare ausim neque tē seruare: apage tē.	
[THAIS] adest optume ipse frater. [CAEREA] periī hercle: obsecrō
abeamus intrō, thais: nolō mē in uia	
cum hac ueste uideat. [THAIS] quam ob rem tandem? an quia pudet?	
[CAEREA] id ipsum. [PUTIAS] id ipsum? uirgō uero! [THAIS] i prae, sequor.
tu istic mane ut chremem intrō ducās, pythias.	

[PUTIAS] quid, quid uenire in mentem nunc possit mihi,
quidnam qui referam sacrilegō illi grātiam	
qui hunc supposiuit nobis? [CREMES] moue uerō ocius
tē nutrix. [SOPRONA] moueō. [CREMES] uideo, sed nil promoues.
[PUTIAS] iamne ostendisti signa nutrici? [CREMES] omnia.
[PUTIAS] amabo, quid ait? cognoscitne? [CREMES] ac memoriter.
[PUTIAS] probe edepol narras: nam illi faueō uirgini.
ite intrō: iamdudum era uos exspectat domi.—	
uirum bonum eccum parmenonem incedere	
uideō: uide ut otiosus it! si dis placet,	
sperō mē habere qui hunc meō excruciem modo.
ibō intrō de cognitione ut certum sciam:	
post exibō atque hunc perterrebō sacrilegum.	

[PARMENO] reuisō quidnam chaerea hic rerum gerat.	
quod si astu rem tractauit, di uostram fidem,	
quantam et quam ueram laudem capiet parmeno!
nam ut mittam quod ei amōrem difficillimum et	
carissimum, a meretrice auara uirginem	
quam amabat, eam cōnfeci sine molestia	
sine sumptu et sine dispendiō: tum hoc alterum,	
id uerost quod ego mi putō palmarium,
mē repperisse quō modo adulēscentulus	
meretricum ingenia et mōrēs posset noscere	
mature, ut quom cognorit perpetuō oderit.	
quae dum foris sunt nil uidetur mundius,	
nec mage compositum quicquam nec magis elegāns
quae cum amatore quom cenant ligurriunt.	
harum uidere inluuiem sordes inopiam,	
quam inhonestae solae sint domi atque auidae cibi,	
quō pactō ex iure hesternō panem atrum uorent,	
nosse omnia haec salus est adulēscentulis.
[PUTIAS] ego pol tē prō istis dictis et factis, scelus,
ulciscar, ut ne inpune in nos inluseris.	
prō deum fidem, facinu' foedum! ō īnfelicem adulēscentulum!	
ō scelestum parmenonem, qui istum huc adduxit! [PARMENO] quid est?	
[PUTIAS] miseret mē: itaque ut ne uiderem, misera huc ecfugi foras.
quae futura exempla dicunt in illum indigna! [PARMENO] ō iuppiter,	
quae illaec turbast? numnam ego periī? adibō. quid istuc, pythias?	
quid ais? in quem exempla fient? [PUTIAS] rogitās, audacissime?
perdidisti istum quem adduxti prō eunuchō adulēscentulum,	
dum studes dare uerba nobis. [PARMENO] quid ita? aut quid factumst? cedō.
[PUTIAS] dicam: uirginem istam, thaidi hodie quae donō datast,
scīs eam hinc ciuem esse? et fratrem eius esse adprime nobilem?	
[PARMENO] nesciō. [PUTIAS] atqui sic inuentast: eam istic uitiauit miser.
ille ubi id resciuit factum frater uiolentissimus	
[PARMENO] quidnam fecit? [PUTIAS] conligauit prīmum eum miseris modis.
[PARMENO] hema
conligauit? [PUTIAS] atque quidem orante ut ne id faceret thaide.
[PARMENO] quid ais? [PUTIAS] nunc minatur porrō sēsē id quod moechis solet:
quod ego numquam uidi fieri neque uelim. [PARMENO] qua audacia	
tantum facinus audet? [PUTIAS] quid ita tantum? [PARMENO] an nōn tibi hoc maxumumst?
quis homō prō moechō umquam uidit in domō meretricia
prendi quemquam? [PUTIAS] nesciō. [PARMENO] at ne hoc nesciatis, pythias:
dicō edicō uobis nostrum esse illum erilem fīlium. [PUTIAS] hem
obsecro, an is est? [PARMENO] nequam in illum thai' uim fieri sinat!	
atque adeō autem quor nōn egomet intrō eo? [PUTIAS] uide, parmeno,
quid agās, ne neque illi prosis et tu pereas: nam hoc putant
quidquid factumst ex tē esse ortum. [PARMENO] quid igitur faciam miser?	
quidue incipiam? ecce autem uideō rure redeuntem senem.	
dicam huic an nōn? ei dicam hercle: etsi mihi magnum malum	
sciō paratum: sed necessest huic ut subueniat. [PUTIAS] sapis.
ego abeō intrō: tu istī narra omnem ordinem ut factum siet.

[SENEX] ex meō propinquō rure hoc capiō commodi:
neque agri neque urbis odium mē umquam percipit.	
ubi satias coepit fieri commutō locum.	
sed estne ille noster parmeno? et certe ipsus est.	
quem praestolare, parmeno, hic ante ostium?
[PARMENO] quis homost? ehem saluom tē aduenire, ere, gaudeō.	
[SENEX] quem praestolare? [PARMENO] periī: lingua haeret metu.[SENEX] hem
quid est? quid trepidas? satine salue? dic mihi.	
[PARMENO] ere, prīmum tē arbitrari id quod res est uelim:	
quidquid huiius factumst, culpa nōn factumst mea.
[SENEX]quid? [PARMENO] rēctē sane interrogasti: oportuit
rem praenarrasse mē. emit quendam phaedria	
eunuchum quem donō huic daret.[SENEX] quoi? [PARMENO] thaidi.
[SENEX] emit? periī hercle. quanti? [PARMENO] uiginti minis.
[SENEX] actumst. [PARMENO] tum quandam fidicinam amat hic chaerea.
[SENEX] hem quid? amat? an scit ill' iam quid meretrix siet?
an in astu uenit? aliud ex aliō malum!	
[PARMENO] ere, ne mē spectes: mē inpulsore haec nōn facit.	
[SENEX] omitte de tē dicere. ego tē, furcifer,
si uiuō . . ! sed istuc quidquid est prīmum expedi.
[PARMENO] is prō illō eunuchō ad thaidem hanc deductus est.	
[SENEX] prō eunuchon? [PARMENO] sic est. hunc prō moechō postea
conprendere intus et cōnstrinxere.[SENEX] occidi.
[PARMENO] audaciam meretricum specta.[SENEX] numquid est
aliud mali damniue quod nōn dixeris
relicuom? [PARMENO] tantumst.[SENEX] cessō huc intrō rumpere?—
[PARMENO] nōn dubiumst quīn mi magnum ex hac re sit malum:	
nisi, quia necessu' fuit hoc facere, id gaudeo	
propter mē hisce aliquid esse euenturum mali.	
nam iamdiu aliquam causam quaerebat senex
quam ob rem īnsigne aliquid faceret is: nunc repperit.	

PYTHIAS PARMENO

[PUTIAS] numquam edepol quicquam iamdiu quod mage uellem euenire
mi euenit quam quod modo senex intrō ad nos uenit errāns.	
mihi solae ridiculō fuit quae quid timeret scibam.	
[PARMENO] quid hoc autemst? [PUTIAS] nunc id prodeō ut conueniam parmenonem.
sed ubi obsecrō est? [PARMENO] mē quaerit haec. [PUTIAS] atque eccum uideō: adibō.
[PARMENO] quid est, inepta? quid tibi uis? quid rides? pergin? [PUTIAS] periī:
defessa iam sum misera tē ridendō. [PARMENO] quid ita? [PUTIAS] rogitas?
numquam pol hominem stultiorem uidi nec uidebō. ah	
nōn possum satis narrare quos ludos praebueris intus
de sene quem fecisti ingredi pulsantem uti senes solent.a
at etiam primō callidum et disertum credidi hominem.
quid? ilicone credere ea quae dixi oportuit tē?	
an paenitebat flagiti, tē auctore quod fecisset	
adulescēns, ni miserum īnsuper etiam patri indicares?	
nam quid illi credis animi tum fuisse, ubi uestem uidit
illam esse eum indutum pater? quid est? iam scīs tē perisse?	
[PARMENO] ehem quid dixti, pessuma? an mentita es? etiam rides?	
itan lepidum tibi uisumst, scelus, nos inridere? [PUTIAS] nimium.
[PARMENO] siquidem istuc inpune habueris . . ! [PUTIAS] uerum? [PARMENO] reddam hercle. [PUTIAS] credō:
sed in diem istuc, parmeno, est fortasse quod minare.
tu iam pendebi' qui stultum adulēscentulum nobilitas	
flagitiis et eundem indicas: uterque in tē exempla edent.	
[PARMENO] nullus sum. [PUTIAS] hic prō illō munere tibi honos est habitus: abeō.
[PARMENO] egomet meō indiciō miser quasi sorex hodie periī.	

[GNATO] quid nunc? qua spe aut quō cōnsiliō huc imu'? quid coeptās, thraso?
[THRASO] egone? ut thaidi mē dedam et faciam quod iubeat. [GNATO] quid est?
[THRASO] qui minu' quam hercules seruiuit omphalae? [GNATO] exemplum placet.
utinam tibi conmitigari uideam sandaliō caput!	
sed fores crepuerunt ab ea. [THRASO] periī: quid hoc autemst mali?	
hunc ego numquam uideram etiam: quidnam hic properāns prosilit?

[CAEREA] ō populares, ecqui' mē hodie uiuit fortunatior?
nemō hercle quisquam: nam in mē plane di potestatem suam	
omnem ostendere quoi tam subitō tot congruerint commoda.	
[PARMENO] quid hic laetus est? [CAEREA] ō parmenō mi, ō mearum uoluptatum omnium
inuentor inceptor perfector, scīs mē in quibu' sim gaudiis?
scīs pamphilam meam inuentam ciuem? [PARMENO] audiui. [CAEREA] scīs spōnsam mihi?
[PARMENO] bene, ita mē di ament, factum. [GNATO] audin tu, hic quid ait? [CAEREA] tum autem phaedriae
meō fratri gaudeō esse amōrem omnem in tranquillō: unast domus:	
thais patri sē commendauit, in clientelam et fidem	
nobis dedit sē. [PARMENO] fratris igitur thai' totast? [CAEREA] scilicet.
[PARMENO] iam hoc aliud est quod gaudeamu': miles pelletur foras.	
[CAEREA] tu frater ubi ubi est fac quam prīmum haec audiat. [PARMENO] uisam domum.—
[THRASO] numquid, gnatho, tu dubitas quīn ego nunc perpetuō perierim?	
[GNATO] sine dubiō opinor. [CAEREA] quid commemorem prīmum aut laudem maxume?
illumne qui mihi dedit cōnsilium ut facerem, an mē qui id ausu' sim
incipere, an fortunam conlaudem quae gubernatrix fuit,	
quae tot res tantas tam opportune in unum conclusit diem,	
an mei patris festiuitatem et facilitatem? ō iuppiter,	
serua obsecrō haec bona nobis! [PAEDRIA] di uostram fidem, incredibilia
parmenō modo quae narrauit. sed ubist frater? [CAEREA] praestō adest.
[PAEDRIA] gaudeō. [CAEREA] satis credō. nil est thaide hac, frater, tua
digniu' quod ametur: ita nostrae omnist fautrix familiae. [PAEDRIA] hui
mihi illam laudas? [THRASO] periī, quantō minu' speī 'st tantō magis amō.	
obsecro, gnatho, in tē spes est. [GNATO] quid uis faciam? [THRASO] perfice hoc
precibu' pretiō ut haeream in parte aliqua tandem apud thaidem.
[GNATO] difficilest. [THRASO] siquid conlubitum, noui tē. hoc si feceris,
quoduis donum praemium a mē optatō: id optatum auferes.	
[GNATO] itane? [THRASO] sic erit. [GNATO] si efficiō hoc, postulō ut mihi tua domus
tē praesente absente pateat, inuocatō ut sit locus	
semper. [THRASO] dō fidem futurum. [GNATO] adcingar. [PAEDRIA] quem ego hic audio?
ō thrasō. [THRASO] saluete. [PAEDRIA] tu fortasse quae facta hic sient
nescis. [THRASO] sciō. [PAEDRIA] quor tē ergō in his ego cōnspicor regionibus?
[THRASO] uobis fretu'. [PAEDRIA] scin quam fretu'? miles, edicō tibi,
si tē in platea offenderō hac post umquam, quod dicas mihi	
alium quaerebam, iter hac habuī: periisti. [GNATO] heia haud sic decet.
[PAEDRIA] dictumst. [THRASO] nōn cognoscō uostrum tam superbum . . [PAEDRIA] sic agō.
[GNATO] prius audite paucis: quod quom dixero, si placuerit,
facitote. [CAEREA] audiamu'. [GNATO] tu concede paullum istuc, thrasō.
principiō ego uos ambos credere hoc mihi uehementer uelim,	
mē huiius quidquid faciō id facere maxume causa mea:
uerum si idem uobis prodest, uos nōn facere īnscitiast.	
[PAEDRIA] quid id est? [GNATO] militem riualem ego recipiundum cēnseō. [PAEDRIA] hem
recipiundum? [GNATO] cogita modō: tu hercle cum illa, phaedria,
ut lubenter uiuis etenim bene lubenter uictitās,	
quod des paullumst et necessest multum accipere thaidem.
ut tuō amori suppeditare possit sine sumptu tuō ad	
omnia haec, magis opportunu' nec magis ex usu tuo	
nemost. principiō et habet quod det et dat nemō largius.	
fatuos est, īnsulsu' tardu', stertit noctes et dies:	
neque istum metuas ne amet mulier: facile pellas ubi uelis.
[CAEREA] quid agimus? [GNATO] praeterea hoc etiam, quod ego uel prīmum puto,
accipit homō nemō meliu' prorsu' neque prolixius.	
[CAEREA] mirum ni illoc homine quoquō pactō opust. [PAEDRIA] idem ego arbitror.
[GNATO] rēctē facitis. unum etiam hoc uos oro, ut mē in uostrum gregem
recipiati': satis diu hoc iam saxum uorsō. [PAEDRIA] recipimus.
[CAEREA] ac lubenter. [GNATO] at ego prō istoc, phaedria et tu chaerea,
hunc comedendum uobis propinō et deridendum. [CAEREA] placet.
[PAEDRIA] dignus est. [GNATO] thraso, ubi uis accede. [THRASO] obsecrō tē, quid agimus?
[GNATO] quid? istī tē ignorabant: postquam is mōrēs ostendi tuos
et conlaudaui secundum facta et uirtutes tuās,
impetraui. [THRASO] bene fecisti: grātiam habeō maxumam.	
numquam etiam fui usquam quīn mē omnēs amarent plurimum.	
[GNATO] dixin ego in hoc esse uobis atticam elegantiam?
[PAEDRIA] nil praeter promissum est. ite hac. [CANTOR] uos ualete et plaudite!

---------------------------------------------------------------------------------------------

[PHORMIO]
	
[PROLOGUS] postquam poeta uetu' poetam nōn potest
retrahere a studiō et trānsdere hominem in otium,	
maledictis deterrere ne scribat parat:	
qui ita dictitat, quās ante hic fecit fabulas	
tenui esse oratione et scriptura leui:
quia nusquam īnsanum scripsit adulēscentulum	
ceruam uidere fugere et sectari canes	
et eam plorare, orare ut subueniat sibi.	
quod si intellegeret, quom stetit ōlim noua,	
actoris opera mage stetisse quam sua,
minu' multō audacter quam nunc laedit laederet	
et mage placerent quās fecisset fabulas.a
nunc sīquis est qui hoc dicat aut sic cogitet:
uetu' si poeta nōn lacessisset prior,	
nullum inuenire prologum potuisset nouos	
quem diceret, nisi haberet cui male diceret,
is sibi respōnsum hoc habeat, in mediō omnibus	
palmam esse positam qui artem tractent musicam.	
ille ad famem hunc a studiō studuit reicere:	
hic respondere uoluit, nōn lacessere.	
benedictis si certasset, audisset bene:
quod ab illō adlatumst, sibi esse rellatum putet.	
de illō iam finem faciam dicundi mihi,	
peccandi quom ipse de sē finem nōn facit.	
nunc quid uelim animum attendite: adportō nouam	
epidicazomenon quam uocant comoediam
graeci, latini phormionem nominant	
quia primas partis qui aget is erit phormio	
parasitu', per quem res geretur maxume	
uoluntas uostra si ad poetam accesserit.	
date operam, adeste aequō animō per silentium,
ne simili utamur fortuna atque usi sumus	
quom per tumultum noster grex motus locost:	
quem actori' uirtus nobis restituit locum	
bonitasque uostra adiutāns atque aequanimitas.

[DĀUOS] amicu' summu' meus et popularis geta
heri ad mē uenit. erat ei de ratiuncula	
iampridem apud mē relicuom pauxillulum	
nummorum: id ut cōnficerem. cōnfeci: adferō.	
nam erilem fīlium eiius duxisse audio	
uxōrem: ei credō munus hoc conraditur.
quam inique comparatumst, i qui minus habent	
ut semper aliquid addant ditioribus!	
quod ille unciatim uix de demēnsō suo	
suom defrudāns genium conpersit miser,	
id illa uniuorsum abripiet, haud existumāns
quantō labore partum. porrō autem geta	
ferietur aliō munere ubi era pepererit:	
porrō autem aliō ubi erit puerō natalis dies:	
ubi initiabunt. omne hoc mater auferet:	
puer causa erit mittundi. sed uideon getam?

[GETA] sīquis mē quaeret rufu' . . [DĀUOS] praestost, desine. [GETA] oh	
at ego obuiam conabar tibi, dāue. [DĀUOS] accipe, em:	
lectumst: conueniet numeru' quantum debui.	
[GETA] amō tē et nōn neglexisse habeō grātiam.	
[DĀUOS] praesertim ut nunc sunt mōrēs: adeō res redit:
sīquis quid reddit magna habendast gratia.	
sed quid tu es tristis? [GETA] egone? nescis quō in metu et	
quantō in perīclō simu'! [DĀUOS] quid istuc est? [GETA] scies,	
modo ut tacere possis. [DĀUOS] abi sis, īnsciēns:	
quoius tu fidem in pecunia perspexeris,
uerere uerba ei credere, ubi quid mihi lucrist	
tē fallere? [GETA] ergō ausculta. [DĀUOS] hanc operam tibi dicō.	
[GETA] seni' nostri, dāue, fratrem maiorem chremem	
nostin? [DĀUOS] quidni? [GETA] quid? eiius gnātum phaedriam?	
[DĀUOS] tam quam tē. [GETA] euenit senibus ambobus simul
iter illi in lemnum ut esset, nostrō in ciliciam	
ad hospitem antiquom. is senem per epistulas	
pellexit modo nōn montis auri pollicēns.	
[DĀUOS] quoi tanta erat res et supererat? [GETA] desinas:	
sic est ingenium. [DĀUOS] oh regem mē esse oportuit!
[GETA] abeuntes ambō hic tum senes mē filiis	
relinquont quasi magistrum. [DĀUOS] ō geta, prouinciam	
cepisti duram. [GETA] mi usu uenit, hoc sciō:	
memini relinqui mē deō iratō meō.	
coepi aduorsari primō: quid uerbis opust?
seni fideli' dum sum scapulas perdidi.	
[DĀUOS] uenere in mentem mi istaec: namque īnscitiast	
aduorsu' stimulum calces. [GETA] coepi is omnia	
facere, obsequi quae uellent. [DĀUOS] scisti uti forō.	
[GETA] noster mali nil quicquam primō: hic phaedria
continuō quandam nactus est puellulam	
citharistriam, hanc ardere coepit perdite.	
ea seruiebat lenoni inpurissimo,	
neque quod daretur quicquam: id curarant patres.	
restabat aliud nil nisi oculos pascere,
sectari, in ludum ducere et redducere.	
nos otiosi operam dabamus phaedriae.	
in quō haec discebat ludo, exaduorsum ilico	
tōnstrina erat quaedam: hic solebamus fere	
plerumque eam opperiri dum inde iret domum.
intereā dum sedemus illi, interuenit	
adulescēns quidam lacrumāns. nos mirarier:	
rogamu' quid sit. numquam aeque inquit ac modo	
paupertas mihi onu' uisumst et miserum et graue.	
modo quandam uidi uirginem hic uiciniae
miseram suam matrem lamentari mortuam.	
ea sita erat exaduorsum neque illi beniuolus	
neque notu' neque uicinus extra unam aniculam	
quisquam aderat qui adiutaret funu': miseritumst.	
uirgō ipsa facie egregia. quid uerbis opust?
commorat omnis nos. ibi continuō antipho	
uoltisne eamu' uisere? alius cēnseō:	
eamu': duc nos sodes. imus uenimus	
uidemu'. uirgō pulchra, et quō mage diceres,	
nil aderat adiumenti ad pulchritudinem:
capillu' passu', nudu' pes, ipsa horrida,	
lacrumae, uestitu' turpis: ut, ni uis boni	
in ipsa inesset forma, haec formam exstinguerent.	
ill' qui illam amabat fidicinam tantummodo	
satis inquit scitast: noster uerō . . [DĀUOS] iam sciō:
amare coepit. [GETA] scin quam? quō euadat uide.	
postridie ad anum recta pergit: obsecrat	
ut sibi eiius faciat copiam. illa enim sē negat	
neque eum aequom facere ait: illam ciuem esse atticam,	
bonam bonis prognatam: si uxōrem uelit,
lege id licere facere: sin aliter, negat.	
noster quid ageret nescire: et illam ducere	
cupiebat et metuebat absentem patrem.	
[DĀUOS] nōn, si redisset, ei pater ueniam daret?	
[GETA] ille indotatam uirginem atque ignobilem
daret illi? numquam faceret. [DĀUOS] quid fit denique?	
[GETA] quid fiat? est parasitu' quidam phormio,	
homō cōnfidēns: qui illum di omnēs perduint!	
[DĀUOS] quid is fecit? [GETA] hoc cōnsilium quod dicam dedit:	
lex est ut orbae, qui sint genere proxumi,
is nubant, et illos ducere eadem haec lex iubet.	
ego tē cognatum dicam et tibi scribam dicam:	
paternum amicum mē adsimulabō uirginis:	
ad iudices ueniemu': qui fuerit pater,	
quae mater, qui cognata tibi sit, omnia haec
cōnfingam, quod erit mihi bonum atque commodum:	
quom tu hōrum nil refelles uincam scilicet:	
pater aderit: mihi paratae lites: quid mea?	
illa quidem nostra erit. [DĀUOS] iocularem audaciam!	
[GETA] persuasit homini: factumst: uentumst: uincimur:
duxit. [DĀUOS] quid narras? [GETA] hoc quod audis. [DĀUOS] ō geta,	
quid tē futurumst? [GETA] nesciō hercle: unum hoc scio,	
quod fors feret feremus aequō animō. [DĀUOS] placet:	
em istuc uirist officium. [GETA] in mē omni' spes mihist.	
[DĀUOS] laudō. [GETA] ad precatorem adeam credō qui mihi
sic oret: nunc amitte quaesō hunc: ceterum	
posthāc si quicquam, nil precor. tantummodo	
nōn addit: ubi ego hinc abiero, uel occiditō.	
[DĀUOS] quid paedagogus ille qui citharistriam,	
quid rei gerit? [GETA] sic, tenuiter. [DĀUOS] nōn multum habet
quod det fortasse? [GETA] immō nil nisi spem meram.	
[DĀUOS] pater eius rediit an nōn? [GETA] nondum. [DĀUOS] quid? senem	
quoad exspectati' uostrum? [GETA] nōn certum scio,	
sed epistulam ab eō adlatam esse audiui modo	
et ad portitores esse delatam: hanc petam.
[DĀUOS] numquid, geta, aliud mē uis? [GETA] ut bene sit tibi.	
puer, heus. nemon hoc prodit? cape, da hoc dorciō.	

[ANTIPO] adeon rem redisse ut qui mi cōnsultum optume uelit esse,
phaedria, patrem ut extimescam ubi in mentem eius aduenti uenit!	
quod ni fuissem incogitāns, ita eum exspectarem ut par fuit.
[PAEDRIA] quid istuc est? [ANTIPO] rogitās, qui tam audaci' facinori' mihi cōnscius sis?
quod utinam ne phormioni id suadere in mentem incidisset	
neu mē cupidum eō inpulisset, quod mihi principiumst mali!	
nōn potitus essem: fuisset tum illos mi aegrē aliquot dies,	
at nōn cotidiana cura haec angeret animum, [PAEDRIA] audiō.
[ANTIPO] dum exspectō quam mox ueniat qui adimat hanc mi cōnsuetudinem.
[PAEDRIA] aliis quia defit quod amant aegrest: tibi quia superest dolet:
amore abundās, antiphō.	
nam tua quidem hercle certō uīta haec expetenda optandaque est.	
ita mē di bene ament ut mihi liceat tam diu quod amō frui,
iam depecisci morte cupiō: tu conicitō cetera,	
quid ego ex hac inopia nunc capiam et quid tu ex ista copia,	
ut ne addam quod sine sumptu ingenuam, liberalem nactus es,	
quod habes, ita ut uoluisti, uxōrem sine mala fama palam:	
beatu', ni unum desit, animu' qui modeste istaec ferat.
quod si tibi res sit cum eō lenone quō mihist tum sentias.	
ita plērīque ingeniō sumus omnēs: nostri nosmet paenitet.	
[ANTIPO] at tu mihi contra nunc uidere fortunatus, phaedria,
quoi de integrō est potestas etiam cōnsulendi quid uelis:	
retinere amare amittere: ego in eum incidi īnfelix locum
ut neque mihi eius sit amittendi nec retinendi copia.	
sed quid hoc est? uideon ego getam currentem huc aduenire?	
is est ipsus. ei, timeō miser quam hic mihi nunc nuntiet rem.	
geta antiphō phaedria	
[GETA] nullus es, geta, nisi iam aliquod tibi cōnsilium celere reperis,	
ita nunc inparatum subitō tanta tē inpendent mala:
quae neque uti deuitem sciō neque quō modo mē inde extraham,	
quae si nōn astu prouidentur mē aut erum pessum dabunt:a
nam nōn potest celari nostra diutius iam audacia.
[ANTIPO] quid illic commotus uenit?
[GETA] tum temporis mihi punctum ad hanc rem est: erus adest. [ANTIPO] quid illuc malist?
[GETA] quod quom audierit, quod eiius remedium inueniam iracundiae?
loquarne? incendam: taceam? īnstigem: purgem mē? laterem lauem.	
heu mē miserum! quom mihi paueo, tum antiphō mē excruciat animi:	
eius mē miseret, ei nunc timeo, is nunc mē retinet: nam absque eō esset,	
rēctē ego mihi uidissem et senis essem ultus iracundiam:	
aliquid conuasassem atque hinc mē conicerem protinam in pedes.
[ANTIPO] quam hic fugam aut furtum parat?
[GETA] sed ubi antiphonem reperiam, aut qua quaerere īnsistam uia?	
[PAEDRIA] tē nominat. [ANTIPO] nescioquod magnum hoc nuntiō exspectō malum. [PAEDRIA] ah
sanus es? [GETA] domum ire pergam: ibi plurimumst.	
[PAEDRIA] reuocemus hominem. [ANTIPO] sta ilicō. [GETA] hem
satis prō imperio, quisquis es. [ANTIPO] geta. [GETA] ipsest quem uolui obuiam.
[ANTIPO] cedō quid portās, obsecro? atque id, si potes, uerbō expedi.
[GETA] faciam. [ANTIPO] eloquere. [GETA] modo apud portum . . [ANTIPO] meumne? [GETA] intellexti. [ANTIPO] occidi. [PAEDRIA] hem . .
[ANTIPO] quid agam? [PAEDRIA] quid ais? [GETA] huiius patrem uidisse mē et patruom tuom.
[ANTIPO] nam quod ego huic nunc subitō exitiō remedium inueniam miser?
quod si eō meae fortunae redeunt, phanium, abs tē ut distrahar,	
nullast mihi uīta expetenda. [GETA] ergō istaec quom ita sunt, antipho,	
tantō mage tē aduigilare aequomst: fortis fortuna adiuuat.	
[ANTIPO] nōn sum apudme.[GETA] atqui opus est nunc quom maxume ut sis, antiphō:
nam si sēnserit tē timidum pater esse, arbitrabitur
commeruisse culpam. [PAEDRIA] hoc uerumst. [ANTIPO] nōn possum inmutarier.
[GETA] quid faceres si aliud quid grauiu' tibi nunc faciundum foret?	
[ANTIPO] quom hoc nōn possum, illud minu' possem. [GETA] hoc nil est, phaedria: ilicet.
quid hic conterimus operam frustra? quīn abeo? [PAEDRIA] et quidem ego? [ANTIPO] obsecro,
quid si adsimulo? satinest? [GETA] garris. [ANTIPO] uoltum contemplamini: em
satine sic est? [GETA] nōn. [ANTIPO] quid si sic? [GETA] propemodum. [ANTIPO] quid sic? [GETA] sat est:
em istuc serua: et uerbum uerbo, par pari ut respondeās,	
ne tē iratu' suis saeuidicis dictis protelet. [ANTIPO] sciō.
[GETA] ui coactum tē esse inuitum. [PAEDRIA] lege, iudiciō. [GETA] tenes?
sed hic quis est senex quem uideō in ultima platea? ipsus est.
[ANTIPO] nōn possum adesse. [GETA] ah quid agis? quō abis antipho?
mane inquam. [ANTIPO] egomet mē noui et peccatum meum:
uobis commendō phanium et uītam meam.—	
[PAEDRIA] geta, quid nunc fiet? [GETA] tu iam litis audies:
ego plectar pendēns nisi quid mē fefellerit.
sed quod modo hic nos antiphonem monuimus,	
id nosmet ipsos facere oportet, phaedria.	
[PAEDRIA] aufer mi oportet: quīn tu quid faciam impera.
[GETA] meministin ōlim ut fuerit uostra oratio	
in re incipiunda ad defendendam noxiam,
iustam illam causam facilem uincibilem optumam?	
[PAEDRIA] memini. [GETA] em nunc ipsast opus ea aut, siquid potest,
meliore et callidiore. [PAEDRIA] fiet sedulō.
[GETA] nunc prior aditō tu, ego in īnsidiis hic ero	
succenturiatu', siquid deficias. [PAEDRIA] age.

[DEMIPO] itane tandem uxōrem duxit antiphō iniussu meo?
nec meum imperium—ac mittō imperium—, nōn simultatem meam	
reuereri saltem! nōn pudere! ō facinus audax, ō geta	
monitor! [GETA] uix tandem. [DEMIPO] quid mihi dicent aut quam causam reperient?
demiror. [GETA] atqui reperiam: aliud cura. [DEMIPO] an hoc dicet mihi:
inuitu' fēcī. lex coegit? audio, fateor. [GETA] places.	
[DEMIPO] uerum scientem, tacitum causam tradere aduorsariis,
etiamne id lex coegit? [PAEDRIA] illud durum. [GETA] ego expediam: sine!
[DEMIPO] incertumst quid agam, quia praeter spem atque incredibile hoc mi optigit:
ita sum irritatus animum ut nequeam ad cogitandum īnstituere.
quam ob rem omnis, quom secundae res sunt maxume, tum maxume	
meditari sēcum oportet quō pactō aduorsam aerumnam ferant,	
pericla damna exsilia: peregre rediēns semper cogitet	
aut fili peccatum aut uxori' mortem aut morbum filiae	
communia esse haec, fieri posse, ut ne quid animō sit nouom:
quidquid praeter spem eueniat, omne id deputare esse in lucrō.	
[GETA] ō phaedria, incredibilest quantum erum ante eō sapientia	
meditata mihi sunt omniā mea incommoda eru' si redierit.	
molendum esse in pistrino, uapulandum: habendae compedes,	
opu' ruri faciundum, hōrum nil quicquam accidet animō nouom.
quidquid praeter spem eueniet, omne id deputabō esse in lucrō.	
sed quid cessas hominem adire et blande in principiō adloqui?	
[DEMIPO] phaedriam mei fratri' uideō fīlium mi ire obuiam.
[PAEDRIA] mi patrue, salue. [DEMIPO] salue: sed ubist antipho?
[PAEDRIA] saluom uenire . . [DEMIPO] credō: hoc responde mihi.
[PAEDRIA] ualet, hic est: sed satin omnia ex sententia?
[DEMIPO] uellem quidem. [PAEDRIA] quid istuc est? [DEMIPO] rogitās, phaedria?
bonas mē absente hic cōnfecistis nuptias.	
[PAEDRIA] ehō an id suscēnses nunc illi? [GETA] artificem probum!
[DEMIPO] egon illi nōn suscēnseam? ipsum gestiō
dari mi in cōnspectum, nunc sua culpa ut sciat	
lenem patrem illum factum mē esse acerrimum.	
[PAEDRIA] atqui nil fecit, patrue, quod suscēnseas.
[DEMIPO] ecce autem similia omnia! omnēs congruont:
unum quom noris omnis noris. [PAEDRIA] haud itast.
[DEMIPO] hic in noxast, ille ad defendundam causam adest:
quom illest, hic praestost: tradunt operas mutuas.	
[GETA] probe hōrum facta inprudēns depinxit senex.	
[DEMIPO] nam ni haec ita essent, cum illō haud stares, phaedria.
[PAEDRIA] si est, patrue, culpam ut antiphō in sē admiserit,
ex qua re minu' rei foret aut famae temperāns,	
nōn causam dicō quīn quod meritu' sit ferat.	
sed siqui' forte malitia fretus sua	
īnsidias nostrae fecit adulēscentiae	
ac uicit, nostran culpa east an iudicum,
qui saepe propter inuidiam adimunt diuiti	
aut propter misericordiam addunt pauperi?	
[GETA] ni nossem causam, crederem uera hunc loqui.	
[DEMIPO] an quisquam iudex est qui possit noscere
tua iusta, ubi tute uerbum nōn respondeās,
ita ut ille fecit? [PAEDRIA] functus adulēscentulist
officium liberali': postquam ad iudices	
uentumst, nōn potuit cogitata proloqui:	
ita eum tum timidum ibi obstupefecit pudor.	
[GETA] laudō hunc, sed cessō adire quam prīmum senem?
ere, salue: saluom tē aduenisse gaudeō. [DEMIPO] oh
bone custōs, salue, columen uerō familiae,	
quoi commendaui fīlium hinc abiēns meum.	
[GETA] iamdudum tē omnis nos accusare audio	
inmeritō et mē omnium horunc inmeritissimō.
nam quid mē in hac re facere uoluisti tibi?	
seruom hominem causam orare leges nōn sinunt	
neque testimoni dictiost. [DEMIPO] mittō omnia:
dō istuc inprudēns timuit adulescēns: sino	
tu seruo's: uerum si cognata est maxume,
nōn fuit necessum habere: sed id quod lex iubet,	
dotem dareti', quaereret alium uirum.	
qua ratione inopem potiu' ducebat domum?	
[GETA] nōn ratio, uerum argentum deerat. [DEMIPO] sumeret
alicunde. [GETA] alicunde? nil est dictu facilius.
[DEMIPO] postremō si nullō aliō pacto, fenore.
[GETA] hui dixti pulchre! siquidem quisquam crederet	
tē uiuō. [DEMIPO] nōn, nōn sic futurumst: nōn potest.
egon illam cum illō ut patiar nuptam unum diem?	
nil suaue meritumst. hominem conmōnstrarier
mihi istum uolō aut ubi habitet demōnstrarier.	
[GETA] nemp phormionem? [DEMIPO] istum patronum mulieris.
[GETA] iam faxō hic aderit. [DEMIPO] antiphō ubi nunc est? [GETA] foris.
[DEMIPO] abi, phaedria, eum require atque huc adduce. [PAEDRIA] eō:
recta uia quidem—illuc. [GETA] nempe ad pamphilam.
[DEMIPO] ego deos penatis hinc salutatum domum
deuortar: inde ibō ad forum atque aliquos mihi	
amicos aduocabō ad hanc rem qui adsient,	
ut ne inparatu' sim si ueniat phormio	

[PORMIO] itane patris ais aduentum ueritum hinc abiisse? [GETA] admodum.
[PORMIO] phanium relictam solam? [GETA] sic. [PORMIO] et iratum senem?
[GETA] oppidō. [PORMIO] ad tē summa solum, phormio, rerum redit:
tute hoc intristi: tibi omnest exedendum: accingere.	
[GETA] obsecrō tē. [PORMIO] si rogabit . . [GETA] in tē spes est. [PORMIO] eccere
quid si reddet? [GETA] tu inpulisti. [PORMIO] sic opinor. [GETA] subueni.
[PORMIO] cedō senem: iam īnstructa sunt mi in corde cōnsilia omnia.
[GETA] quid ages? [PORMIO] quid uis nisi uti maneat phanium atque ex crimine hoc
antiphonem eripiam atque in mē omnem iram deriuem senis?	
[GETA] ō uir forti's atque amicus. uerum hoc saepe, phormio,	
uereor, ne istaec fortitudō in neruom erumpat denique. [PORMIO] ah
nōn ita est: factumst perīclum, iam pedum uisast uia.	
quot mē cēnses homines iam deuerberasse usque ad necem,	
hospites, tum ciuis? quō mage noui, tantō saepius.	
cedō dum, enumquam iniuriarum audisti mihi scriptam dicam?	
[GETA] qui istuc? [PORMIO] quia nōn rete accipitri tennitur neque miluo,
qui male faciunt nobis: illis qui nil faciunt tennitur,	
quia enim in illis fructus est, in illis opera luditur.	
aliis aliundest perīclum unde aliquid abradi potest:	
mihi sciunt nil esse. dices ducent damnatum domum:	
alere nolunt hominem edacem et sapiunt mea sententia,
prō maleficiō si beneficium summum nolunt reddere.	
[GETA] nōn potest satis prō meritō ab illō tibi referri gratia.	
[PORMIO] immō enim nemō satis prō meritō grātiam regi refert.
ten asymbolum uenire unctum atque lautum e balineis,	
otiosum ab animo, quom ille et cura et sumptu absumitur!
dum tibi fit quod placeat, ille ringitur: tu rideās,	
prior bibās, prior decumbas: cena dubia apponitur.	
[GETA] quid istuc uerbist? [PORMIO] ubi tu dubites quid sumas potissimum.
haec quom rationem ineas quam sint suauia et quam cara sint,	
ea qui praebet, nōn tu hunc habeas plane praesentem deum?
[GETA] senex adest: uide quid agas: prima coitiost acerrima.	
si eam sustinueris, postilla iam ut lubet ludas licet.	

[DEMIPO] enumquam quoiquam contumeliosius
audisti' factam iniuriam quam haec est mihi?	
adeste quaesō. [GETA] iratus est. [PORMIO] quīn tu hoc age:
iam ego hunc agitabō. prō deum inmortalium,	
negat phanium esse hanc sibi cognatam demipho?	
hanc demiphō negat esse cognatam? [GETA] negat.	
[PORMIO] neque eius patrem sē scire qui fuerit? [GETA] negat.
[DEMIPO] ipsum esse opinor de quō agebam: sequimini.
[PORMIO] nec stilponem ipsum scire qui fuerit? [GETA] negat.
[PORMIO] quia egēns relictast misera, ignoratur parēns,
neglegitur ipsa: uide auaritia quid facit.	
[GETA] si erum īnsimulabi' malitiae male audies.	
[DEMIPO] ō audaciam! etiam mē ultrō accusatum aduenit?
[PORMIO] nam iam adulēscenti nil est quod suscēnseam,
si illum minu' norat: quippe homō iam grandior,	
pauper, quoi opera uīta erat, ruri fere	
sē continebat: ibi agrum de nostrō patre	
colendum habebat. saepe intereā mihi senex
narrabat sē hunc neglegere cognatum suom:	
at quem uirum! quem ego uiderim in uīta optumum.	
[GETA] uideas tē atque illum ut narras! [PORMIO] in' malam crucem?
nam ni ita eum existumassem, numquam tam grauis	
ob hanc inimicitias caperem in uostram familiam,
quam is aspernatur nunc tam inliberaliter.	
[GETA] pergin erō absenti male loqui, inpurissime?	
[PORMIO] dignum autem hoc illost. [GETA] ain tandem, carcer? [DEMIPO] geta.
[GETA] bonorum extortor, legum contortor! [DEMIPO] geta.
[PORMIO] responde. [GETA] quis homost? ehem. [DEMIPO] tace. [GETA] absenti tibi
tē indignas seque dignas contumelias	
numquam cessauit dicere hodie. [DEMIPO] desine.
adulescēns, prīmum abs tē hoc bona uenia peto,	
si tibi placere potis est, mi ut respondeas:	
quem amicum tuom ais fuisse istum, explana mihi,
et qui cognatum mē sibi esse diceret.	
[PORMIO] proinde expiscare quasi nōn nosses. [DEMIPO] nossem? [PORMIO] ita.
[DEMIPO] ego mē negō: tu qui ais redige in memoriam.
[PORMIO] ehō tu, sobrinum tuom nōn noras? [DEMIPO] enicas.
dic nomen. [PORMIO] nomen? maxume. [DEMIPO] quid nunc taces?
[PORMIO] periī hercle, nomen perdidi. [DEMIPO] hem quid ais? [PORMIO] geta,
si meministi id quod ōlim dictumst, subice. hem	
nōn dicō: quasi nōn nosses, temptatum aduenis.	
[DEMIPO] ego autem tempto? [GETA] stilpō. [PORMIO] atque adeō quid mea?
stilpost. [DEMIPO] quem dixti? [PORMIO] stilponem inquam noueras.
[DEMIPO] neque ego illum noram nec mihi cognatus fuit
quisquam istoc nomine. [PORMIO] itane? nōn tē hōrum pudet?
at si talentum rem reliquisset decem,	
[DEMIPO] di tibi malefaciant! [PORMIO] primus esses memoriter
progeniem uostram usque ab auō atque atauō proferēns.
[DEMIPO] ita ut dicis. ego tum quom aduenissem qui mihi
cognata ea esset dicerem: itidem tu face.	
cedō qui est cognata? [GETA] eu noster, rēctē. heus tu, caue.	
[PORMIO] dilucide expediui quibu' mē oportuit
iudicibu': tum id si falsum fuerat, fīlius
quor nōn refellit? [DEMIPO] fīlium narras mihi?
quoius de stultitia dici ut dignumst nōn potest.	
[PORMIO] at tu qui sapiēns es magistratus adi
iudicium de eadem causa iterum ut reddant tibi,	
quandoquidem solu' regnas et soli licet
hic de eadem causa bis iudicium adipiscier.	
[DEMIPO] etsi mihi facta iniuriast, uerum tamen
potius quam litis secter aut quam tē audiam,	
itidem ut cognata si sit, id quod lex iubet	
dotis dare, abduce hanc, minas quinque accipe.
[PORMIO] hahahae, homō suaui'. [DEMIPO] quid est? num iniquom postulo?
an ne hoc quidem ego adipiscar quod ius publicumst?	
[PORMIO] itan tandem, quaeso, itidem ut meretricem ubi abusu' sis,
mercedem dare lex iubet ei atque amittere?	
an, ut nēquid turpe ciuis in sē admitteret
propter egestatem, proxumō iussast dari,	
ut cum unō aetatem degeret? quod tu uetas.	
[DEMIPO] ita, proxumō quidem: at nos unde? aut quam ob rem? [PORMIO] ohe
actum aiunt ne agas. [DEMIPO] nōn agam? immō haud desinam
donec perfecerō hoc. [PORMIO] ineptis. [DEMIPO] sine modo.
[PORMIO] postremō tēcum nil rei nobis, demipho, est:
tuos est damnatu' gnatu', nōn tu: nam tua	
praeterierat iam ducendi aetas. [DEMIPO] omnia haec
illum putatō quae ego nunc dicō dicere:	
aut quidem cum uxore hac ipsum prohibebō domō.
[GETA] iratus est. [PORMIO] tu tē idem melius feceris.
[DEMIPO] itan es paratu' facere mē aduorsum omnia,
īnfelix? [PORMIO] metuit hic nōs, tam etsi sedulō
dissimulat. [GETA] bene habent tibi principia. [PORMIO] quīn quod est
ferundum fers? tuis dignum factis feceris,
ut amici inter nos simus? [DEMIPO] egon tuam expetam
amicitiam? aut tē uisum aut auditum uelim?	
[PORMIO] si concordabi' cum illa, habebi' quae tuam
senectutem oblectet: respice aetatem tuam.	
[DEMIPO] tē oblectet, tibi habe. [PORMIO] minue uerō iram. [DEMIPO] hoc age:
satis iam uerborumst: nisi tu properas mulierem	
abducere, ego illam eiciam. dixi, phormiō.	
[PORMIO] si tu illam attigeri' secu' quam dignumst liberam
dicam tibi inpingam grandem. dixi, demiphō.	
siquid opu' fuerit, heus, domome.[GETA] intellegō.

[DEMIPO] quanta mē cura et sollicitudine adficit
gnātus, qui mē et sē hisce inpediuit nuptiis!	
neque mi in cōnspectum prodit, ut saltem sciam	
quid de hac re dicat quidue sit sententiae.	
abi, uise redieritne iam an nondum domum.
[GETA] eō.— [DEMIPO] uideti' quō in locō res haec siet:
quid ago? dic, hegiō. [HEGIO] ego? cratinum cēnseo,
si tibi uidetur. [DEMIPO] dic, cratine. [CRATINUS] mene uis?
[DEMIPO] tē. [CRATINUS] ego quae in rem tuam sint ea uelim facias. mihi
sic hoc uidetur: quod tē absente hic fīlius
egit, restitui in integrum aequomst et bonum,	
et id impetrabi'. dixi. [DEMIPO] dic nunc, hegiō.
he. ego sedulō hunc dixisse credō: uerum itast,	
quot homines tot sententiae: suo' quoique mos.	
mihi nōn uidetur quod sit factum legibus
rescindi posse: et turpe inceptust. [DEMIPO] dic, critō.
cri. ego amplius deliberandum cēnseō:	
res magnast. [CRATINUS] numquid nos uis? [DEMIPO] fecistis probe:
incertior sum multō quam dudum.— [GETA] negant	
redisse. [DEMIPO] frater est exspectandus mihi:
is quod mihi dederit de hac re cōnsilium, id sequar.	
percontatum ibō ad portum, quoad sē recipiat.—	
[GETA] at ego antiphonem quaeram, ut quae acta hic sint sciat.	
sed eccum ipsum uideō in tempore huc sē recipere.

[ANTIPO] enimuero, antipho, multimodis cum istoc animō es uituperandus:
itane tē hinc abisse et uītam tuam tutandam aliis dedisse!	
aliōs tuam rem credidisti mage quam tete animum aduorsuros?	
nam, utut erant alia, illi certe quae nunc tibi domist cōnsuleres,	
nēquid propter tuam fidem decepta poteretur mali.	
quoius nunc miserae spes opesque sunt in tē unō omnēs sitae.
[GETA] et quidem, ere, nos iamdudum hic tē absentem incusamu' qui abieris.	
[ANTIPO] tē ipsum quaerebam. [GETA] sed ea causa nihilō mage defecimus.
[ANTIPO] loquere obsecro, quonam in locō sunt res et fortunae meae?
numquid patri subolet? [GETA] nil etiam. [ANTIPO] ecquid speī porrost? [GETA] nesciō. [ANTIPO] ah.
[GETA] nisi phaedria haud cessauit prō tē eniti. [ANTIPO] nil fecit noui.
[GETA] tum phormiō itidem in hac re ut in aliis strenuom hominem praebuit.	
[ANTIPO] quid is fecit? [GETA] cōnfutauit uerbis admodum iratum senem.
[ANTIPO] eu phormio! [GETA] ego quod potui porrō. [ANTIPO] mi geta, omnis uos amō.
[GETA] sic habent principia sēsē ut dicō: adhuc tranquilla res est,	
mānsurusque patruom pater est dum huc adueniat. [ANTIPO] quid eum? [GETA] ut aibat,
de eius cōnsiliō sēsē uelle facere quod ad hanc rem attinet.	
[ANTIPO] quantum metus est mihi uidere huc saluom nunc patruom, geta!
nam per eius unam, ut audio, aut uiuam aut moriar sententiam.	
[GETA] phaedria tibi adest. [ANTIPO] ubinam? [GETA] eccum ab sua palaestra exit foras.

[PAEDRIA] dorio,
audi obsecrō . . [DORIO] nōn audiō. [PAEDRIA] parumper . . [DORIO] quīn omitte mē.
[PAEDRIA] audi quod dicam. [DORIO] at enim taedet iam audire eadem miliēns.
[PAEDRIA] at nunc dicam quod lubenter audias. [DORIO] loquere, audiō.
[PAEDRIA] nōn queō tē exorare ut maneas triduom hoc? quō nunc abis?
[DORIO] mirabar si tu mihi quicquam adferres noui. [ANTIPO] ei,
metuō lenonem nēquid . . [GETA] suō suat capiti. idem ego uereor.	
[PAEDRIA] nondum mihi credis? [DORIO] hariolare. [PAEDRIA] sin fidem do? [DORIO] fabulae!
[PAEDRIA] feneratum istuc beneficium pulchre tibi dices. [DORIO] logi!
[PAEDRIA] crede mi, gaudebi' factō: uerum hercle hoc est. [DORIO] somnium!
[PAEDRIA] experire: nōn est longum. [DORIO] cantilenam eandem canis.
[PAEDRIA] tu mihi cognatu', tu parēns, tu amicu', tu . . [DORIO] garri modo.
[PAEDRIA] adeon ingeniō esse durō tē atque inexorabili
ut neque misericordia neque precibu' molliri queas!	
[DORIO] adeon tē esse incogitantem atque inpudentem, phaedria,
mē ut phaleratis ducas dictis et meam ductes gratiis!
[ANTIPO] miseritumst. [PAEDRIA] ei, ueris uincor! [GETA] quam uterquest similis sui!
[PAEDRIA] neque antiphō alia quom occupatus esset sollicitudine,
tum hoc esse mihi obiectum malum! [ANTIPO] ah quid istuc est autem, phaedria?
[PAEDRIA] ō fortunatissime antiphō. [ANTIPO] egone? [PAEDRIA] quoi quod amas domist.
neque cum huiius modi umquam tibi usu' uenit ut cōnflictares malō.
[ANTIPO] mihin domist? immō, id quod aiunt, auribu' teneō lupum:
nam neque quō pactō a mē amittam neque uti retineam sciō.	
[DORIO] ipsum istuc mihi in hoc est. [ANTIPO] heia ne parum lenō sies.
numquid hic cōnfecit? [PAEDRIA] hicine? quod homō inhumanissimus,
pamphilam meam uendidit. [ANTIPO] quid? uendidit? [GETA] ain? uendidit?
[PAEDRIA] uendidit. [DORIO] quam indignum facinus, ancillam aere emptam suo!
[PAEDRIA] nequeō exorare ut mē maneat et cum illō ut mutet fidem
triduom hoc, dum id quod est promissum ab amicis argentum auferō.	
si nōn tum dedero, unam praeterea horam ne oppertus sies.	
[DORIO] optunde. [ANTIPO] haud longumst id quod orat: dorio, exoret sine.
idem hoc tibi, quod boni promeritu' fueris, conduplicauerit.	
[DORIO] uerba istaec sunt. [ANTIPO] pamphilamne hac urbe priuari sines?
tum praeterea horunc amōrem distrahi poterin pati?	
[DORIO] neque ego neque tu. [PAEDRIA] di tibi omnēs id quod es dignus duint!
[DORIO] ego tē compluris aduorsum ingenium meum mēnsis tuli
pollicitantem et nil ferentem, flentem: nunc contra omnia haec	
repperi qui det neque lacrumet: da locum melioribus.	
[ANTIPO] certe hercle, ego si satis commemini, tibi quidem est ōlim dies,
quam ad dares huic, praestituta. [PAEDRIA] factum. [DORIO] num ego istuc nego?
[ANTIPO] iam ea praeteriit? [DORIO] nōn, uerum haec ei—antecessit. [ANTIPO] nōn pudet
uanitati'? [DORIO] minime, dum ob rem. [GETA] sterculinum! [PAEDRIA] dorio,
itane tandem facere oportet? [DORIO] sic sum: si placeo, utere.
[ANTIPO] sicin hunc decipis? [DORIO] immō enimuero, antipho, hic mē decipit:
nam hic mē huiius modi scibat esse, ego hunc esse aliter credidi:	
iste mē fefellit, ego istī nihilō sum aliter ac fui.
sed utut haec sunt, tamen hoc faciam: cras mane argentum mihi	
miles dare sē dixit: si mi prior tu attuleri', phaedria,	
mea lege utar, ut potior sit qui prior ad dandumst. uale.	

[PAEDRIA] quid faciam? unde ego nunc tam subitō huic argentum inueniam miser,
quoi minu' nihilost? quod, hic si pote fuisset exorarier
triduom hoc, promissum fuerat. [ANTIPO] itane hunc patiemur, geta,
fieri miserum, qui mē dudum ut dixti adiuerit comiter?	
quīn, quom opust, beneficium rursum ei experiemur reddere?	
[GETA] sciō equidem hoc esse aequom. [ANTIPO] age ergo, solu' seruare hunc potes.
[GETA] quid faciam? [ANTIPO] inuenias argentum. [GETA] cupiō: sed id unde edoce.
[ANTIPO] pater adest hic. [GETA] sciō: sed quid tum? [ANTIPO] ah dictum sapienti sat est.
[GETA] itane? [ANTIPO] ita. [GETA] sane hercle pulchre suades: etiam tu hinc abis?
nōn triumpho, ex nuptiis tuis si nil nanciscor mali,	
ni etiamnunc mē huiius causa quaerere in malō iubeas crucem?	
[ANTIPO] uerum hic dicit. [PAEDRIA] quid? ego uobis, geta, alienu' sum? [GETA] haud putō:
sed parumne est quod omnibus nunc nobis suscēnset senex,	
ni īnstigemus etiam ut nullu' locu' relinquatur preci?	
[PAEDRIA] alius ab oculis meis illam in ignotum abducet locum? hem
tum igitur, dum licet dumque adsum, loquimini mēcum, antipho,	
contemplaminime.[ANTIPO] quam ob rem? aut quidnam facturu's? cedō.
[PAEDRIA] quoquō hinc asportabitur terrarum, certumst persequi
aut perire. [GETA] di bene uortant quod agas! pedetemptim tamen.	
[ANTIPO] uide siquid opi' potes adferre huic. [GETA] siquid? quid? [ANTIPO] quaere obsecro,
nēquid plus minusue faxit quod nos post pigeat, geta.	
[GETA] quaerō.—saluos est, ut opinor: uerum enim metuō malum.
[ANTIPO] noli metuere: una tēcum bona mala tolerabimus.
[GETA] quantum opus est tibi argenti, loquere. [PAEDRIA] solae triginta minae.
[GETA] triginta? hui percarast, phaedria. [PAEDRIA] istaec uerō uilis est.
[GETA] age age, inuentas reddam. [PAEDRIA] ō lepidum! [GETA] aufer tē hinc. [PAEDRIA] iam opust. [GETA] iam feres:
sed opus est mihi phormionem ad hanc rem adiutorem dari.
[PAEDRIA] praestost: audacissime oneri' quiduis inpone, ecferet:
solus est homō amicō amicus. [GETA] eamus ergō ad eum ocius.	
[ANTIPO] numquid est quod opera mea uobis opu' sit? [GETA] nil: uerum abi domum
et illam miseram, quam ego nunc intu' sciō esse exanimatam metu,	
cōnsolare. cessas? [ANTIPO] nil est aeque quod faciam lubēns.—
[PAEDRIA] qua uia istuc facies? [GETA] dicam in itinere: modo tē hinc amoue.

[DEMIPO] quid? qua profectu' causa hinc es lemnum, chreme,
adduxtin tēcum filiam? [CREMES] nōn. [DEMIPO] quid ita nōn?
[CREMES] postquam uidet mē eius mater esse hic diutius,
simul autem nōn manebat aetas uirginis
meam neglegentiam: ipsam cum omni familia	
ad mē profectam esse aibant. [DEMIPO] quid illi tam diu
quaesō igitur commorabare, ubi id audiueras?	
[CREMES] pol mē detinuit morbus. [DEMIPO] unde? aut qui? [CREMES] rogas?
senectus ipsast morbu'. sed uenisse eas
saluas audiui ex nauta qui illas uexerat.	
[DEMIPO] quid gnatō optigerit mē absente audistin, chreme?
[CREMES] quod quidem mē factum cōnsili incertum facit.
nam hanc condicionem siquoi tulerō extrario,	
quō pactō aut unde mihi sit dicundum ordinest.
tē mihi fidelem esse aeque atque egomet sum mihi	
scibam. ille, si mē alienus adfinem uolet,	
tacebit dum intercedet familiaritas:	
sin spreuerit mē, plus quam opus est scitō sciet.	
uereorque ne uxor aliqua hoc resciscat mea:
quod si fit, ut mē excutiam atque egrediar domo	
id restat: nam ego meorum solu' sum meus.	
[DEMIPO] sciō ita esse, et istaec mihi res sollicitudinist,
neque defetiscar usque adeō experirier	
donec tibi id quod pollicitus sum effecerō.

GETA DEMIPHō CHREMES

[GETA] ego hominem callidiorem uidi neminem	
quam phormionem. ueniō ad hominem ut dicerem	
argentum opus esse, et id quō pactō fieret.	
uixdum dimidium dixeram, intellexerat:	
gaudebat, mē laudabat, quaerebat senem,
dis gratias agebat tempu' sibi dari	
ubi phaedriae esse ostenderet nihilō minus	
amicum sēsē quam antiphoni. hominem ad forum	
iussi opperiri: eō mē esse adducturum senem.	
sed eccum ipsum. quis est ulterior? attat phaedriae
pater uenit. sed quid pertimui autem belua?	
an quia quos fallam prō unō duō sunt mihi dati?	
commodius esse opinor duplici spe utier.	
petam hinc unde a primō īnstiti: is si dat, sat est:	
si ab eō nil fiet, tum hunc adoriar hospitem

[ANTIPO] exspectō quam mox recipiat sēsē geta.
sed patruom uideō cum patre astantem. ei mihi,	
quam timeō aduentus huiius quō inpellat patrem.	
[GETA] adibō hosce: ō noster chreme . . [CREMES] salue, geta.
[GETA] uenire saluom uolup est. [CREMES] credō. [GETA] quid agitur?
multa aduenienti, ut fit, noua hic? [CREMES] compluria.
[GETA] ita. de antiphone audistin quae facta? [CREMES] omnia.
[GETA] tun dixeras huic? facinus indignum, chreme,	
sic circumiri! [CREMES] id cum hoc agebam commodum.
[GETA] nam hercle ego quoque id quidem agitāns mēcum sedulō
inueni, opinor, remedium huic rei. [CREMES] quid, geta?
[DEMIPO] quod remedium? [GETA] ut abii abs tē, fit forte obuiam
mihi phormiō. [CREMES] qui phormio? [DEMIPO] is qui istanc . . [CREMES] sciō.
[GETA] uisumst mihi ut eiius temptarem sententiam.	
prendō hominem solum: quor nōn, inquam phormio,
uides inter nos sic haec potiu' cum bona	
ut componamu' gratia quam cum mala?	
eru' liberalis est et fugitāns litium:	
nam ceteri quidem hercle amici omnēs modo	
unō ore auctores fuere ut praecipitem hanc daret.
[ANTIPO] quid hic coeptat aut quō euadet hodie? [GETA] an legibus
daturum poenas dices si illam eiecerit?	
iam id exploratumst: heia sudabis satis	
si cum illō inceptas homine: ea eloquentiast.	
uerum pone esse uictum eum: at tandem tamen
nōn capitis eius res agitur sed pecuniae.	
postquam hominem his uerbis sentiō mollirier,	
soli sumu' nunc hic inquam: ehō dic quid uis dari	
tibi in manum, ut erus his desistat litibus,	
haec hinc facessat, tu molestu' ne sies?
[ANTIPO] satin illi di sunt propitii? [GETA] nam sat scio,
si tu aliquam partem aequi bonique dixeris,	
ut est ille bonu' uir, tria nōn commutabitis	
uerba hodie inter uos. [DEMIPO] quis tē istaec iussit loqui?
[CREMES] immō nōn potuit meliu' peruenirier
eō quō nos uolumus. [ANTIPO] occidi! [DEMIPO] perge eloqui.
[GETA] a primō homō īnsanibat. [CREMES] cedō quid postulat?
[GETA] quid? nimium: quantum libuit. [CREMES] dic. [GETA] si quis daret
talentum magnum. [DEMIPO] immō malum hercle: ut nil pudet!
[GETA] quod dixi adeō ei: quaeso, quid si filiam
suam unicam locaret? parui retulit	
nōn suscepisse: inuentast quae dotem petat.	
ut ad pauca redeam ac mittam illius ineptiās,	
haec denique eiius fuit postrema oratiō:	
ego inquit iam a principiō amici filiam,
ita ut aequom fuerat, uolui uxōrem ducere:	
nam mihi ueniebat in mentem eius incommodum,	
in seruitutem pauperem ad ditem dari.	
sed mi opus erāt, ut aperte tibi nunc fabuler,	
aliquantulum quae adferret qui dissoluerem
quae debeō: et etiamnunc si uolt demipho	
dare quantum ab hac accipiō quae spōnsast mihi,	
nullam mihi malim quam istanc uxōrem dari.	
[ANTIPO] utrum stultitia facere ego hunc an malitia
dicam, scientem an inprudentem, incertu' sum.
[DEMIPO] quid si animam debet? [GETA] ager oppositust pignori ob
decem minas inquit. [DEMIPO] age age, iam ducat: dabō.
[GETA] aediculae item sunt ob decem alias. [DEMIPO] oieï
nimiumst. [CREMES] ne clama: repetitō hasce a mē decem.
[GETA] uxori emunda ancillulast: tum pluscula
supellectile opus est: opus est sumptu ad nuptias:	
his rebu' pone sane inquit decem minas.	
[DEMIPO] sescentas perinde scribitō iam mihi dicas:
nil dō. inpuratu' mē ille ut etiam inrideat?	
[CREMES] quaeso, ego dabo, quiesce: tu modo fīlium
fac ut illam ducat nos quam uolumus. [ANTIPO] ei mihi
geta, occidisti mē tuis fallaciis.	
[CREMES] mea causa eicitur: mē hoc est aequom amittere.
[GETA] quantum potest mē certiorem inquit face,	
si illam dant, hanc ut mittam, ne incertus siem:
nam illi mihi dotem iam cōnstituerunt dare.	
[CREMES] iam accipiat: illis repudium renuntiet:
hanc ducat. [DEMIPO] quae quidem illi res uortat male!
[CREMES] opportune adeō argentum nunc mēcum attuli,
fructum quem lemni uxori' reddunt praedia:
ind' sumam: uxori tibi opus esse dixerō.	

[ANTIPO] geta. [GETA] hem. [ANTIPO] quid egisti? [GETA] emunxi argentō senes.
[ANTIPO] satin est id? [GETA] nesciō hercle: tantum iussu' sum.
[ANTIPO] eho, uerbero, aliud mihi respondes ac rogo?
[GETA] quid ergō narras? [ANTIPO] quid ego narrem? opera tua
ad restim miquidem res redit planissume.	
ut tequidem omnēs di deaeque—superi īnferi—	
malis exemplis perdant! em siquid uelis,	
huic mandes, quod quidem rēctē curatum uelis.	
quid minus utibile fuit quam hoc ulcus tangere
aut nominare uxōrem? iniectast spes patri	
posse illam extrudi. cedō nunc porrō: phormio	
dotem si accipiet, uxor ducendast domum:	
quid fiet? [GETA] nōn enim ducet. [ANTIPO] noui. ceterum
quom argentum repetent, nostra causa scilicet
in neruom potius ibit. [GETA] nil est, antipho,	
quīn male narrandō possit deprauarier:	
tu id quod bonist excerpi', dici' quod malist.	
audi nunc contra: iam si argentum acceperit,	
ducendast uxor, ut ais, concedō tibi:
spatium quidem tandem apparandi nuptiās,	
uocandi sacruficandi dabitur paullulum.	
intereā amici quod polliciti sunt dabunt:	
inde iste reddet. [ANTIPO] quam ob rem? aut quid dicet? [GETA] rogas?
quot res postilla mōnstra euenerunt mihi!
intrō iit in aedis ater alienus canis:	
anguis per inpluuium decidit de tegulis:	
gallina cecinit: interdixit hariolus:	
haruspex uetuit: ante brumam autem noui	
negoti incipere! quae causast iustissima.
haec fient. [ANTIPO] ut modo fiant! [GETA] fient: mē uide.
pater exit: abi, dic esse argentum phaedriae.	

[DEMIPO] quietus esto, inquam: ego curabō nēquid uerborum duit.
hoc temere numquam amittam ego a mē quīn mihi testis adhibeam.	
quom dem, et quam ob rem dem commemorabō. [GETA] ut cautust ubi nil opust!
[CREMES] atque ita opu' factost: et matura, dum lubidō eadem haec manet:
nam si altera illaec magis īnstabit, fors sit an nos reiciat.	
[GETA] rem ipsam putasti. [DEMIPO] duc mē ad eum ergō. [GETA] nōn moror. [CREMES] ubi hoc egeris,
trānsitō ad uxōrem meam, ut conueniat hanc priu' quam hinc abit.	
dicat eam dare nos phormioni nuptum, ne suscēnseat:
et magis esse illum idoneum qui ipsi sit familiarior:	
nos nostrō officiō nil digressos esse: quantum is uoluerit,	
datum esse doti'. [DEMIPO] quid tua, malum, id refert? [CREMES] magni, demiphō.
nōn satis est tuom tē officium fecisse si nōn id fama adprobat:	
uolō ipsiu' quoque uoluntate haec fieri, ne sē eiectam praedicet.
[DEMIPO] idem ego istuc facere possum. [CREMES] mulier mulieri mage conuenit.
[DEMIPO] rogabō. [CREMES] ubi illas nunc ego reperire possim cogitō.

[SOPRONA] quid agam? quem mi amicum inueniam misera? aut quoi cōnsilia haec referam?
aut unde auxilium petam?	
nam uereor era ne ob meum suasum indigne iniuria adficiatur:
ita patrem adulēscenti' facta haec tolerare audiō uiolenter.	
[CREMES] nam quae haec anus est exanimata a fratre quae egressast meo?
[SOPRONA] quod ut facerem egestas mē inpulit, quom scirem īnfirmas nuptias	
hasce esse, ut id cōnsulerem, intereā uīta ut in tutō foret.	
[CREMES] certe edepol, nisi mē animu' fallit aut parum prospiciunt oculi,
meae nutricem gnatae uideō. [SOPRONA] neque ille inuestigatur, [CREMES] quid ago?
[SOPRONA] qui est pater eius. [CREMES] adeō, maneō dum haec quae loquitur mage cognosco?
[SOPRONA] quodsi eum nunc reperire possim, nil est quod uerear. [CREMES] east ipsa:
conloquar. [SOPRONA] quis hic loquitur? [CREMES] sophrona. [SOPRONA] et meum nomen nominat?
[CREMES] respice adme.[SOPRONA] di obsecrō uōs, estne hic stilpo? [CREMES] nōn. [SOPRONA] negas?
[CREMES] concede hinc a foribu' paullum istorsum sodes, sophrona.
ne mē istoc posthāc nomine appellassis. [SOPRONA] quid? nōn obsecrō es	
quem semper tē esse dictitasti? [CREMES] st. [SOPRONA] quid has metuis fores?
[CREMES] conclusam hic habeō uxōrem saeuam. uerum istoc de nomine,
eō perperam ōlim dixi ne uos forte inprudentes foris
effuttiretis atque id porrō aliqua uxor mea rescisceret.	
[SOPRONA] em istoc pol nos tē hic inuenire miserae numquam potuimus.	
[CREMES] ehō dic mihi quid rei tibist cum familia hac unde exis?
ubi illae sunt? [SOPRONA] miseram mē! [CREMES] hem quid est? uiuontne? [SOPRONA] uiuit gnāta.
matrem ipsam ex aegritudine hac miseram mors cōnsecutast.
[CREMES] male factum. [SOPRONA] ego autem, quae essem anus deserta egēns ignota,
ut potui nuptum uirginem locaui huic adulēscenti	
harum qui est dominus aedium. [CREMES] antiphonin? [SOPRONA] em istic ipsi.
[CREMES] quid? duasne uxores habet? [SOPRONA] au obsecro, unam illequidem hanc solam.
[CREMES] quid illam alteram quae dicitur cognata? [SOPRONA] haec ergost. [CREMES] quid ais?
[SOPRONA] compositō factumst quō modo hanc amāns habere posset	
sine dote. [CREMES] di uostram fidem, quam saepe forte temere
eueniunt quae nōn audeas optare! offendi adueniēns	
quicum uolebam et ut uolebam conlocatam amari:	
quod nos ambō opere maxumō dabamus operam ut fieret,
sine nostra cura, maxuma sua cura solu' fecit.	
[SOPRONA] nunc quid opu' factō sit uide: pater adulēscenti' uenit	
eumque animō iniquō hoc oppidō ferre aiunt. [CREMES] nil periclist.
sed per deos atque homines meam esse hanc caue resciscat quisquam.	
[SOPRONA] nemō e mē scibit. [CREMES] sequere mē: intus cetera. audies.

[DEMIPO] nostrapte culpa facimus ut malis expediat esse,
dum nimium dici nos bonos studemus et benignos.	
ita fugias ne praeter casam, quod aiunt. nonne id sat erat,	
accipere ab illō iniuriam? etiam argentumst ultrō obiectum,	
ut sit qui uiuat dum aliud aliquid flagiti cōnficiat.
[GETA] planissime. [DEMIPO] is nunc praemiumst qui recta praua faciunt.
[GETA] uerissime. [DEMIPO] ut stultissime quidem illi rem gesserimus.
[GETA] modo ut hoc cōnsiliō possiet discedi, ut istam ducat.	
[DEMIPO] etiamne id dubiumst? [GETA] haud sciō hercle, ut homost, an mutet animum.
[DEMIPO] hem mutet autem? [GETA] nesciō: uerum, si forte, dicō.
[DEMIPO] ita faciam, ut frater cēnsuit, ut uxōrem eius huc adducam,
cum ista ut loquatur. tu, geta, abi prae, nuntia hanc uenturam.—	
[GETA] argentum inuentumst phaedriae: de iurgiō siletur:	
prouisumst ne in praesentia haec hinc abeat: quid nunc porro?	
quid fiet? in eodem lutō haesitas: uorsuram solues,
geta: praesēns quod fuerat malum in diem abiit: plagae crescunt,	
nisi prospicis. nunc hinc domum ibō ac phanium edocebo	
nēquid uereatur phormionem aut eius orationem.	

[DEMIPO] agedum, ut soles, nausistratā, fac illa ut placetur nobis,
ut sua uoluntate id quod est faciundum faciat. [NAUSISTRATA] faciam.
[DEMIPO] pariter nunc opera mē adiuues ac re dudum opitulata es.
[NAUSISTRATA] factum uolō. ac pol minu' queō uiri culpa quam mē dignumst.
[DEMIPO] quid autem? [NAUSISTRATA] quia pol mei patris bene parta indiligenter
tutatur: nam ex is praediis talenta argenti bina	
statim capiebat: uir uirō quid praestat! [DEMIPO] bina quaeso?
[NAUSISTRATA] ac rebu' uilioribus multō tamen duō talenta. [DEMIPO] hui.
[NAUSISTRATA] quid haec uidentur? [DEMIPO] scilicet. [NAUSISTRATA] uirum mē natam uellem:
ego ostenderem, [DEMIPO] certō sciō. [NAUSISTRATA] quō pactō . . [DEMIPO] parce sodes,
ut possis cum illa, ne tē adulescēns mulier defetiget.	
[NAUSISTRATA] faciam ut iubes. sed meum uirum ex tē exire uideō. [CREMES] ehem demipho,
iam illi datumst argentum? [DEMIPO] curaui ilicō. [CREMES] nollem datum.
ei, uideō uxōrem: paene plus quam sat erat. [DEMIPO] quor nolles, chreme?
[CREMES] iam rēctē. [DEMIPO] quid tu? ecquid locutu's cum istac quam ob rem hanc ducimus?
[CREMES] trānsegi. [DEMIPO] quid ait tandem? [CREMES] abduci nōn potest. [DEMIPO] qui nōn potest?
[CREMES] quia uterque utrique est cordi. [DEMIPO] quid istuc nostra? [CREMES] magni. praeterhac
cognatam comperi esse nobis. [DEMIPO] quid? deliras. [CREMES] sic erit.
nōn temere dicō: redii mēcum in memoriam. [DEMIPO] satin sanus es?
[NAUSISTRATA] au obsecro, uide ne in cognatam pecces. [DEMIPO] nōn est. [CREMES] ne nega:
patri' nomen aliud dictum est: hoc tu errasti. [DEMIPO] nōn norat patrem?
[CREMES] norat. [DEMIPO] quor aliud dixit? [CREMES] numquamne hodie concedes mihi
neque intelleges? [DEMIPO] si tu nil narras? [CREMES] perdi'. [NAUSISTRATA] miror quid hoc siet.
[DEMIPO] equidem hercle nesciō. [CREMES] uin scire? at ita mē seruet iuppiter,
ut propior illi quam ego sum ac tu homō nemost. [DEMIPO] di uostram fidem,
eamus ad ipsam: una omnis nos aut scire aut nescire hoc uolō. [CREMES] ah.
[DEMIPO] quid est? [CREMES] itan paruam mihi fidem esse apud tē? [DEMIPO] uin mē credere?
uin satis quaesitum mi istuc esse? age, fiat. quid illa filia	
amici nostri? quid futurumst? [CREMES] rēctē. [DEMIPO] hanc igitur mittimus?
[CREMES] quidni? [DEMIPO] illa maneat? [CREMES] sic. [DEMIPO] ire igitur tibi licet, nausistrata.
 [NAUSISTRATA] sic pol commodius esse in omnis arbitror quam ut coeperās,
manere hanc: nam perliberali' uisast, quom uidi, mihi.—
[DEMIPO] quid istuc negotist? [CREMES] iamne operuit ostium? [DEMIPO] iam. [CREMES] ō iuppiter,
di nos respiciunt: gnātam inueni nuptam cum tuō filiō. [DEMIPO] hem
quō pactō potuit? [CREMES] nōn satis tutus est ad narrandum hic locus.
[DEMIPO] at tu intrō abi. [CREMES] heus ne filii quidem hoc nostri resciscant uolō.

[ANTIPHō laetus] sum, utut meae res sēsē habent, fratri optigisse quod uolt.
quam scitumst eius modi in animō parare cupiditates	
quās, quom res aduorsae sient, paullō mederi possis!	
hic simul argentum repperit, cura sēsē expediuit:	
ego nullō possum remediō mē euoluere ex his turbis	
quīn, si hoc celetur, in metu, sin patefit, in probrō sim.
neque mē domum nunc reciperem ni mi esset spes ostenta	
huiusce habendae. sed ubinam getam inuenire possim, ut	
rogem quod tempu' conueniundi patri' mē capere iubeat?	

[PORMIO] argentum accepi, tradidi lenoni, abduxi mulierem,
curaui propria ut phaedria poteretur: nam emissast manu.
nunc una mihi res etiam restat quae est cōnficiunda, otium	
ab senibus ad potandum ut habeam: nam aliquot hos sumam dies.	
[ANTIPO] sed phormiost. quid ais? [PORMIO] quid? [ANTIPO] quidnam nunc facturust phaedria?
quō pactō satietatem amoris ait sē uelle absumere?	
[PORMIO] uicissim partis tuas acturus est. [ANTIPO] quās? [PORMIO] ut fugitet patrem.
tē suas rogauit rursum ut ageres, causam ut prō sē diceres:	
nam potaturus est apud mē. ego mē ire senibus sunium	
dicam ad mercatum, ancillulam emptum dudum quam dixit geta:	
ne quom hic nōn uideant mē cōnficere credant argentum suom.	
sed ostium concrepuit abs tē. [ANTIPO] uide quis egreditur. [PORMIO] getast.

[GETA] ō fortuna, ō fors fortuna, quantis commoditatibus,	
quam subitō meō erō antiphoni ope uostra hunc onerastis diem!	
[ANTIPO] quidnam hic sibi uolt? [GETA] nosque amicos eius exonerastis metu!
sed ego nunc mihi cessō qui nōn umerum hunc onerō pallio	
atque hominem properō inuenire, ut haec quae contigerint sciat.
[ANTIPO] num tu intellegi' quid hic narret? [PORMIO] num tu? [ANTIPO] nil. [PORMIO] tantundem ego.
[GETA] ad lenonem hinc ire pergam: ibi nunc sunt. [ANTIPO] heus geta! [GETA] em tibi:
num mirum aut nouomst reuocari, cursum quom īnstiteris? [ANTIPO] geta.
[GETA] pergit hercle. numquam tu odiō tuō mē uinces. [ANTIPO] nōn manes?
[GETA] uapula. [ANTIPO] id quidem tibi iam fiet nisi resisti'. uerberō.
[GETA] familiariorem oportet esse hunc: minitatur malum.	
sed isne est quem quaerō an nōn? ipsust, congredere actutum. [ANTIPO] quid est?
[GETA] ō omnium quantumst qui uiuont hominum homō ornatissime!	
nam sine controuorsia ab dis solu' diligere, antiphō.	
[ANTIPO] ita uelim: sed qui istuc credam ita esse mihi dici uelim.
[GETA] satine est si tē delibutum gaudiō reddo? [ANTIPO] enicas.
[PORMIO] quīn tu hinc pollicitationes aufer et quod fers cedō. [GETA] oh
tu quoque aderās, phormio? [PORMIO] aderam. sed tu cessas. [GETA] accipe, em:
ut modo argentum tibi dedimus apud forum, recta domum	
sumu' profecti: intereā mittit eru' mē ad uxōrem tuam.
[ANTIPO] quam ob rem? [GETA] omittō proloqui: nam nil ad hanc rem est, antiphō.
ubi in gynaeceum ire occipio, puer ad mē adcurrit mida,	
pone reprendit pallio, resupinat: respicio, rogo	
quam ob rem retineat mē: ait esse uetitum intrō ad eram accedere.	
sophrona modo fratrem huc inquit senis introduxit chremem
eumque nunc esse intu' cum illis. hoc ubi ego audiui, ad fores	
suspēnsō gradu placide ire perrexi accessi astiti,	
animam compressi, aurem admoui: ita animum coepi attendere,	
hoc modo sermonem captāns. [PORMIO] eu geta! [GETA] hic pulcherrimum
facinus audiui: itaque paene hercle exclamaui gaudiō.
[ANTIPO] quod? [GETA] quodnam arbitrare? [ANTIPO] nesciō. [GETA] atqui mirificissimum:
patruo' tuos est pater inuentu' phaniō uxori tuae. [ANTIPO] hem
quid ais? [GETA] cum eius cōnsueuit ōlim matre in lemnō clanculum.	
[PORMIO] somnium! utine haec ignoraret suom patrem? [GETA] aliquid credito,
phormio, esse causae. sed cēnsen mē potuisse omnia
intellegere extra ostium intu' quae inter sēsē ipsi egerint?	
[ANTIPO] atque ego quoque inaudiui illam fabulam. [GETA] immō etiam dabō
quō mage credas: patruos intereā inde huc egreditur foras:	
haud multō post cum patre idem recipit sē intrō denuō:	
ait uterque tibi potestatem eius adhibendae dari.
denique ego sum missu' tē ut requirerem atque adducerem. [ANTIPO] em
quīn ergō rape mē: quid cessas? [GETA] fecerō. [ANTIPO] heus phormio,
uale. [PORMIO] uale, antiphō. bene, ita mē di ament, factum: gaudeō.

[PHORMIO] tantam fortunam de inprouisō esse his datam!
summa eludendi occasiost mihi nunc senes
et phaedriae curam adimere argentariam,	
ne quoiquam suorum aequalium supplex siet.	
nam idem hoc argentum, ita ut datumst, ingratiis	
ei datum erit: hoc qui cogam re ipsa repperi.	
nunc gestu' mihi uoltusque est capiundus nouos.
sed hinc concedam in angiportum hoc proxumum,	
inde hisce ostendam mē, ubi erunt egressi foras.	
quō mē adsimularam ire ad mercatum, nōn eō.	

[DEMIPO] dis magnas meritō gratias habeō atque agō
quandō euenere haec nobis, frater, prospere.
quantum potest nunc conueniundust phormio,	
priu' quam dilapidat nostras triginta minas	
ut auferamu'. [PORMIO] demiphonem si domist
uisam ut quod . . [DEMIPO] at nos ad tē ibamu', phormiō.
[PORMIO] de eadem hac fortasse causa? [DEMIPO] ita hercle. [PORMIO] credidi:
quid ad mē ibati'? [DEMIPO] ridiculum. [PORMIO] uerebamini
ne nōn id facerem quod recepissem semel?	
heus quanta quanta haec mea paupertas est, tamen	
adhuc curaui unum hoc quidem, ut mi esset fides.	
[CREMES] estne ita uti dixi liberalis? [DEMIPO] oppidō.
[PORMIO] idque ad uos ueniō nuntiatum, demipho,
paratum mē esse: ubi uoltis, uxōrem date.	
nam omnis posthabui mihi res, ita uti par fuit,	
postquam id tantō opere uos uelle animum aduorteram.	
[DEMIPO] at hic dehortatus est mē ne illam tibi darem:
nam qui erit rumor populi inquit si id feceris?	
ōlim quom honeste potuit, tum nōn est data:	
eam nunc extrudi turpest. ferme eadem omnia	
quae tute dudum coram mē incusaueras.	
[PORMIO] satis superbe inluditisme. [DEMIPO] qui? [PORMIO] rogas?
quia ne alteram quidem illam poterō ducere:	
nam quō redibō ore ad eam quam contempserim?	
[CREMES] tum autem antiphonem uideō ab sēsē amittere
inuitum eam inque. [DEMIPO] tum autem uideō fīlium
inuitum sane mulierem ab sē amittere.
sed trānsi sodes ad forum atque illud mihi	
argentum rursum iube rescribi, phormiō.	
[PORMIO] quodne ego discripsi porrō illis quibu' debui?
[DEMIPO] quid igitur fiet? [PORMIO] si uis mi uxōrem dare
quam despondisti, ducam: sin est ut uelis
manere illam apud tē, dos hic maneat, demiphō.	
nam nōn est aequom mē propter uos decipi,	
quom ego uostri honori' causa repudium alterae	
remiserim, quae doti' tantundem dabat.	
[DEMIPO] in' hinc malam rem cum istac magnificentia,
fugitiue? etiamnunc credi' tē ignorarier	
aut tua facta adeō? [PORMIO] irritor. [DEMIPO] tune hanc duceres
si tibi daretur? [PORMIO] fac perīclum. [DEMIPO] ut fīlius
cum illa habitet apud tē, hoc uostrum cōnsilium fuit.	
[PORMIO] quaesō quid narras? [DEMIPO] quīn tu mi argentum cedō.
[PORMIO] immō uerō uxōrem tu cedō. [DEMIPO] in ius ambula.
in ius [PORMIO] enimuerō si porrō esse odiosi pergitis . .
[DEMIPO] quid facies? [PORMIO] egone? uos mē indotatis modo
patrocinari fortasse arbitramini:	
etiam dotatis soleō. [CREMES] quid id nostra? [PORMIO] nihil.
hic quandam noram quoius uir uxōrem [CREMES] hem. [DEMIPO] quid est?
[PORMIO] lemni habuit aliam, [CREMES] nullu' sum. [PORMIO] ex qua filiam
suscepit: et eam clam educat. [CREMES] sepultu' sum.
[PORMIO] haec adeō ego illi iam denarrabō. [CREMES] obsecro,
ne facias. [PORMIO] oh tune is eras? [DEMIPO] ut ludos facit!
[CREMES] missum tē facimu'. [PORMIO] fabulae! [CREMES] quid uis tibi?
argentum quod habes condonamu' tē. [PORMIO] audiō.
quid uōs, malum, ergō mē sic ludificamini	
inepti uostra puerili sententia?	
nolō uolō: uolō nolō rursum: cape cedō:
quod dictum indictumst: quod modo erat ratum inritumst.	
[CREMES] quō pactō aut unde hic haec resciuit? [DEMIPO] nesciō:
nisi mē dixisse nemini certō sciō.	
[CREMES] mōnstri, ita mē di ament, simile. [PORMIO] inieci scrupulum. [DEMIPO] hem
hicine ut a nobis hoc tantum argenti auferat
tam aperte inridēns? emori hercle satius est.	
animō uirili praesentique ut sis para.	
uides peccatum tuom esse elatum foras	
neque iam id celare posse tē uxōrem tuam:	
nunc quod ipsa ex aliis auditura sit, chreme,
id nosmet indicare placabilius est.	
tum hunc inpuratum poterimus nostrō modo	
ulcisci. [PORMIO] attat nisi mi prospicio, haereō.
hi gladiatoriō animō ad mē adfectant uiam.	
[CREMES] at uereor ut placari possit. [DEMIPO] bonō animō es:
ego redigam uos in grātiam, hoc fretus, chreme,	
quom e mediō excessit unde haec susceptast tibi.	
[PORMIO] itan agiti' mēcum? satis astute adgredimini.
nōn hercle ex re istius mē īnstigasti, demiphō.	
ain tu? ubi quae lubitum fuerit peregre feceris
neque huiius sis ueritu' feminae primariae	
quīn nouō modo ei faceres contumeliam,	
uenias nunc precibu' lautum peccatum tuom?	
hisce ego illam dictis ita tibi incēnsam dabo	
ut ne restinguas lacrumis si exstillaueris.
[DEMIPO] malum quod istī di deaeque omnēs duint!
tantane adfectum quemquam esse hominem audacia!	
nōn hoc publicitu' scelus hinc asportarier	
in solas terras! [CREMES] in id redactu' sum loci
ut quid agam cum illō nesciam prorsum. [DEMIPO] ego sciō:
in ius eamus. [PORMIO] in ius? huc, siquid lubet.
[CREMES] adsequere, retine dum ego huc seruos euocō.
[DEMIPO] enim nequeō solus: accurre. [PORMIO] una iniuriast
tēcum. [DEMIPO] lege agitō ergō. [PORMIO] alterast tēcum, chreme.
[CREMES] rape hunc. [PORMIO] sic agitis? enimuerō uocest opus:
nausistrata, exi! [CREMES] os opprime inpurum: uide
quantum ualet. [PORMIO] nausistrata! inquam. [DEMIPO] nōn taces?
[PORMIO] taceam? [DEMIPO] nisi sequitur, pugnos in uentrem ingere.
[PORMIO] uel oculum exclude: est ubi uos ulciscar probe.

[NAUSISTRATA] qui nominat mē? hem quid istuc turbaest, obsecro,
mi uir? [PORMIO] ehem quid nunc obstipuisti? [NAUSISTRATA] quis hic homost?
nōn mihi respondes? [PORMIO] hicine ut tibi respondeat,
qui hercle ubi sit nescit? [CREMES] caue istī quicquam creduas.
[PORMIO] abi, tange: si nōn totu' friget, mē enica.
[CREMES] nil est. [NAUSISTRATA] quid ergo? quid istic narrat? [PORMIO] iam scies:
ausculta. [CREMES] pergin credere? [NAUSISTRATA] quid ego obsecrō
huic credam, qui nil dixit? [PORMIO] delirat miser
timore. [NAUSISTRATA] nōn pol temerest quod tu tam times.
[CREMES] egon timeo? [PORMIO] rēctē sane: quandō nil times.
et hoc nil est quod ego dico, tu narra. [DEMIPO] scelus,
tibi narret? [PORMIO] ohe tu, factumst abs tē sedulō
prō fratre. [NAUSISTRATA] mi uir, nōn mihi narras. [CREMES] at . . [NAUSISTRATA] quid at?
[CREMES] nōn opus est dictō. [PORMIO] tibi quidem: at scitō huic opust.
in lemnō [DEMIPO] hem quid ais? [CREMES] nōn taces? [PORMIO] clam tē [CREMES] ei mihi!
[PORMIO] uxōrem duxit. [NAUSISTRATA] mi homo, di melius duint!
[PORMIO] sic factumst. [NAUSISTRATA] periī misera! [PORMIO] et inde filiam
suscepit iam unam, dum tu dormis. [CREMES] quid agimus?
 [NAUSISTRATA] prō di inmortales, facinu' miserandum et malum!
[PORMIO] hoc actumst. [NAUSISTRATA] an quicquam hodiest factum indignius?
qui mi, ubi ad uxores uentumst, tum fiunt senes!
demipho, tē appellō: nam cum hoc ipsō distaedet loqui:	
haecin erant itiones crebrae et mānsiones diutinae	
lemni? haecin erat ea quae nostros minuit fructus uilitas?	
[DEMIPO] ego, nausistrata, esse in hac re culpam meritum nōn negō:
sed ea qui sit ignoscenda. [PORMIO] uerba fiunt mortuō.
[DEMIPO] nam neque neglegentia tua neque odiō id fecit tuō.
uinolentu' fere abhinc annos quindecim mulierculam	
eam compressit unde haec natast: neque postilla umquam attigit.	
ea mortem obiit, e mediō abiit qui fuit in re hac scrupulus.	
quam ob rem tē oro, ut alia facta tua sunt, aequō animō hoc feras.
 [NAUSISTRATA] quid ego aequō animo? cupiō misera in hac re iam defungier:
sed quid sperem? aetate porrō minu' peccaturum putem?	
iam tum erat senex, senectus si uerecundos facit.	
an mea forma atque aetas nunc magis expetendast, demipho?	
quid mi hic adfers quam ob rem exspectem aut sperem porrō nōn fore?
[PORMIO] exsequias chremeti quibus est commodum ire, em tempus est.
sic dabō: age nunc, phormionem qui uolet lacessitō:	
faxō tali sum mactatum atque hic est īnfortuniō.	
redeat sane in grātiam iam: supplici satis est mihi.	
habet haec ei quod, dum uiuat, usque ad aurem ogganniat.
 [NAUSISTRATA] at meō meritō credō. quid ego nunc commemorem, demipho,
singulatim qualis ego in hunc fuerim? [DEMIPO] noui aeque omnia
tēcum. [NAUSISTRATA] meriton hoc meō uidetur factum? [DEMIPO] minime gentium.
uerum iam, quandō accusandō fieri īnfectum nōn potest,	
ignosce: orat cōnfitetur purgat: quid uis amplius?
[PORMIO] enimuerō priu' quam haec dat ueniam, mihi prospiciam et phaedriae.
heus nausistrata, priu' quam huic respondes temere, audi. [NAUSISTRATA] quid est?
[PORMIO] ego minas triginta per fallaciam ab illoc abstuli:
eas dedi tuō gnatō: is prō sua amica lenoni dedit.	
[CREMES] hem quid ais? [NAUSISTRATA] adeō hoc indignum tibi uidetur, fīlius
homō adulescēns si habet unam amicam, tu uxores duas?	
nil pudere! quō ore illum obiurgabi'? responde mihi.	
[DEMIPO] faciet ut uoles. [NAUSISTRATA] immō ut meam iam scias sententiam,
neque ego ignoscō neque promittō quicquam neque respondeo	
priu' quam gnātum uiderō: eius iudiciō permittō omnia:
quod is iubebit faciam. [PORMIO] mulier sapiēns es, nausistrata.
[NAUSISTRATA] satis tibin est? [PORMIO] immō uerō pulchre discedō et probe
et praeter spem. [NAUSISTRATA] tu tuom nomen dic quid est. [PORMIO] mihin? phormiō:
uostrae familiae hercle amicus et tuō summu' phaedriae.	
[NAUSISTRATA] phormio, at ego ecastor posthāc tibi quod potero, quae uoles
faciamque et dicam. [PORMIO] benigne dici'. [NAUSISTRATA] pol meritumst tuom.
[PORMIO] uin prīmum hodie facere quod ego gaudeam, nausistrata,
et quod tuō uirō oculi doleant? [NAUSISTRATA] cupiō. [PORMIO] mē ad cenam uoca.
[NAUSISTRATA] pol uerō uocō. [DEMIPO] eamus intrō hinc. [NAUSISTRATA] fiat. sed ubist phaedria
iudex noster? [PORMIO] iam hic faxō aderit. [CANTOR] uos ualete et plaudite!

--------------------------------------------------------------------------------------------------------------

[HECYRA]

[PROLOGUS] hecyra est huic nomen fabulae. haec quom datast
nouā, nouom interuenit uitium et calamitas	
ut neque spectari neque cognosci potuerit:	
ita populus studiō stupidus in funambulo	
animum occuparat. nunc haec planest prō noua,
et is qui scripsit hanc ob eam rem noluit	
iterum referre ut iterum possit uendere.	
alias cognostis eiius: quaesō hanc noscite.	

[PROLOGUS] orator ad uos ueniō ornatu prologi:
sinite exorator sim eodem ut iure uti senem
liceat quō iure sum usus adulēscentior,	
nouas qui exactas fēcī ut inueterascerent,	
ne cum poeta scriptura euanesceret.	
in is quās prīmum caecili didici nouas	
partim sum earum exactu', partim uix steti.
quia scibam dubiam fortunam esse scaenicam,	
spe incerta certum mihi laborem sustuli,	
easdem agere coepi ut ab eodem alias discerem	
nouās, studiose ne illum ab studiō abducerem.	
perfeci ut spectarentur: ubi sunt cognitae,
placitae sunt. ita poetam restitui in locum	
prope iam remmotum iniuria aduorsarium	
ab studiō atque ab labore atque arte musica.	
quod si scripturam spreuissem in praesentia	
et in deterrendō uoluissem operam sumere,
ut in otiō esset potiu' quam in negotio,	
deterruissem facile ne alias scriberet.	
nunc quid petam mea causa aequō animō attendite.	
hecyram ad uos refero, quam mihi per silentium	
numquam agere licitumst: ita eam oppressit calamitas.
eam calamitatem uostra intellegentia	
sedabit, si erit adiutrix nostrae industriae.	
quom prīmum eam agere coepi, pugilum gloria	
funambuli eodem accessit exspectatio,	
comitum conuentu', strepitu', clamor mulierum
fecere ut ante tempus exirem foras.	
uetere in noua coepi uti cōnsuetudine	
in experiundō ut essem: referō denuō.	
primō actu placeō: quom intereā rumor uenit	
datum iri gladiatores, populus conuolat,
tumultuantur clamant, pugnant de locō:	
ego intereā meum nōn potui tutari locum.	
nunc turba nulla est: otium et silentiumst:	
agendi tempu' mihi datumst: uobis datur	
potestas condecorandi ludos scaenicos.
nolite sinere per uos artem musicam	
recidere ad paucos: facite ut uostra auctoritas	
meae auctoritati fautrix adiutrixque sit.	
si numquam auare pretium statui arti meae	
et eum esse quaestum in animum induxi maxumum
quam maxume seruire uostris commodis,	
sinite impetrare mē, qui in tutelam meam	
studium suom et sē in uostram commisit fidem,	
ne eum circumuentum inique iniqui inrideant.	
mea causa causam accipite et date silentium,
ut lubeat scribere aliis mihique ut discere	
nouas expediat posthāc pretiō emptas meō.

[PILOTIS] per pol quam paucos reperias meretricibus
fidelis euenire amatores, syra.	
uel hic pamphilus iurabat quotiēns bacchidi,
quam sancte, uti quiuis facile posset credere,	
numquam illa uiua ducturum uxōrem domum!	
em duxit. [SURA] ergō proptereā tē sedulō
et moneō et hortor ne quoiusquam misereat,	
quīn spolies mutiles laceres quemque nacta sis.
[PILOTIS] utine eximium neminem habeam? [SURA] neminem:
nam nemō illōrum quisquam, scito, ad tē uenit	
quīn ita paret sēsē abs tē ut blanditiis suis	
quam minimō pretiō suam uoluptatem expleat.	
hiscin tu amabō nōn contra īnsidiabere?
[PILOTIS] tamen pol eandem iniuriumst esse omnibus.
[SURA] iniurium autem est ulcisci aduorsariōs,	
aut qua uia tē captent eadem ipsos capi?	
eheu mē miseram, quor nōn aut istaec mihi	
aetas et formast aut tibi haec sententia?

[PARMENO] senex si quaeret mē, modo isse dicito	
ad portum percontatum aduentum pamphili.	
audin quid dicam, scirte? si quaeret mē, uti	
tum dicas: si nōn quaeret, nullu' dixeris,	
alias ut uti possim causa hac integra.
sed uideon ego philotium? unde haec aduenit?	
philoti', salue multum. [PILOTIS] ō salue, parmenō.
[SURA] salue mecastor, parmenō. [PARMENO] et tu edepol, syra.	
dic mi, ubi, philoti', tē oblectasti tam diu?	
[PILOTIS] minime equidem mē oblectaui, quae cum milite
corinthum hinc sum profecta inhumanissimō:	
biennium ibi perpetuom misera illum tuli.	
[PARMENO] edepol tē desiderium athenarum arbitror,	
philotium, cepisse saepe et tē tuom	
cōnsilium contempsisse. [PILOTIS] nōn dici potest
quam cupida eram huc redeundi, abeundi a milite	
uosque hic uidendi, antiqua ut cōnsuetudine	
agitarem inter uos libere conuiuium.	
nam illic haud licebat nisi praefinitō loqui	
quae illi placerent. [PARMENO] haud opinor commode
finem statuisse orationi militem.	
[PILOTIS] sed quid hoc negotist? modo quae narrauit mihi
hic intu' bacchi'? quod ego numquam credidi	
fore, ut ille hac uiua posset animum inducere	
uxōrem habere. [PARMENO] habere autem? [PILOTIS] ehō tu, an nōn habet?
[PARMENO] habet, sed firmae haec uereor ut sint nuptiae.	
[PILOTIS] ita di deaeque faxint, si in rem est bacchidis.
sed qui istuc credam ita esse dic mihi, parmenō.	
[PARMENO] nōn est opus prolatō hoc: percontarier	
desiste. [PILOTIS] nempe ea causa ut ne id fiat palam?
ita mē di amabunt, haud proptereā tē rogo,	
uti hoc proferam, sed ut tacita mēcum gaudeam.	
[PARMENO] numquam tam dices commode ut tergum meum	
tuam in fidem committam. [PILOTIS] ah noli, parmenō:
quasi tu nōn multō malis narrare hoc mihi
quam ego quae percontor scire. [PARMENO] uera haec praedicat	
et illud mihi uitiumst maxumum. si mihi fidem	
das tē tacituram, dicam. [PILOTIS] ad ingenium redis.
fidem dō: loquere. [PARMENO] ausculta. [PILOTIS] istic sum. [PARMENO] hanc bacchidem
amabat ut quom maxume tum pamphilus
quom pater uxōrem ut ducat orare occipit	
et haec communia omnium quae sunt patrum,	
sēsē senem esse dicere, illum autem unicum:	
praesidium uelle sē senectuti suae.	
ill' primō sē negare: sed postquam acrius
pater īnstat, fecit animi ut incertus foret	
pudorin anne amori obsequeretur magis.	
tundendō atque odiō denique effecit senex:	
despondit ei gnātam huiius uicini proxumi.	
usque illud uisum est pamphilō ne utiquam graue
donec iam in ipsis nuptiis, postquam uidet	
paratas nec moram ullam quīn ducat dari,	
ibi demum ita aegrē tulit ut ipsam bacchidem,	
si adesset, credō ibi eiius commiseresceret.	
ubiquomque datum erat spatium solitudinis
ut conloqui mēcum una posset: parmeno,	
periī, quid ego egi! in quod mē conieci malum!	
nōn poterō ferre hoc, parmenō: periī miser.	
[PILOTIS] at tē di deaeque perduint cum istoc odio, lache!
[PARMENO] ut ad pauca redeam, uxōrem deducit domum.
nocte illa prima uirginem nōn attigit:	
quae cōnsecutast nox eam, nihilō magis.	
[PILOTIS] quid ais? cum uirgine una adulescēns cubuerit
plus potu', sēsē illa abstinere ut potuerit?	
nōn ueri simile dici' neque uerum arbitror.
[PARMENO] credō ita uideri tibi. nam nemō ad tē uenit	
nisi cupiēns tui: ille inuitus illam duxerat.	
[PILOTIS] quid deinde fit? [PARMENO] diēbus sane pauculis
post pamphilus mē solum seducit foras	
narratque ut uirgō ab sē integra etiam tum siet,
seque ante quam eam uxōrem duxisset domum,	
sperasse eas tolerare posse nuptias.	
sed quam decrerim mē nōn posse diutius	
habere, eam ludibriō haberi, parmeno,	
quīn integram itidem reddam, ut accepi ab suis,
neque honestum mihi neque utile ipsi uirginist.	
[PILOTIS] pium ac pudicum ingenium narras pamphili.
[PARMENO] hoc ego proferre incommodum mi esse arbitror:	
reddi patri autem, quoi tu nil dicas uiti,	
superbumst. sed illam spero, ubi hoc cognouerit
nōn posse sē mēcum esse, abituram denique.	
[PILOTIS] quid intereā? ibatne ad bacchidem? [PARMENO] cotidie.
sed ut fit, postquam hunc alienum ab sēsē uidet,	
maligna multō et mage procax facta ilicō est.	
[PILOTIS] nōn edepol mirum. [PARMENO] atque ea res multō maxume
diiunxit illum ab illa, postquam et ipse sē	
et illam et hanc quae domi erat cognouit satis,	
ad exemplum ambarum mōrēs earum existimāns.	
haec, ita uti liberali esse ingeniō decet,	
pudēns modesta incommoda atque iniurias
uiri omnis ferre et tegere contumelias.	
hic animu' partim uxori' misericordia	
deuinctu', partim uictus huiius iniuriis	
paullatim elapsust bacchidi atque huc trānstulit	
amōrem, postquam par ingenium nactus est.
intereā in imbrō moritur cognatus senex	
horunc: ea ad hos redibat lege hereditas.	
eō amantem inuitum pamphilum extrudit pater.	
reliquit cum matre hic uxōrem: nam senex	
rus abdidit sē, huc rarō in urbem commeat.
[PILOTIS] quid adhuc habent īnfirmitatis nuptiae?
[PARMENO] nunc audies. primō dies complusculos	
bene conuenibat sane inter eas. interim	
miris modis odisse coepit sostratam:	
neque lites ullae inter eās, postulatiō
numquam. [PILOTIS] quid igitur? [PARMENO] siquandō ad eam accesserat
cōnfabulatum, fugere e cōnspectu ilico,	
uidere nolle: denique ubi nōn quit pati,	
simulat sē ad matrem accersi ad rem diuinam, abit.	
ubi illic dies est compluris, accersi iubet:
dixere causam tum nescioquam. iterum iubet:	
nemō remisit. postquam accersunt saepius,	
aegram esse simulant mulierem. nostra ilico	
it uisere ad eam: admisit nemō. hoc ubi senex	
resciuit, heri ea causa rure huc aduenit,
patrem continuō conuenit philumenae.	
quid egerint inter sē nondum etiam sciō:	
nisi sane curaest quōrsum euenturum hoc siet.	
habes omnem rem: pergam quō coepi hoc iter.	
[PILOTIS] et quidem egō: nam cōnstitui cum quodam hospite
mē esse illum conuenturam. [PARMENO] di uortant bene	
quod agas! [PILOTIS] uale. [PARMENO] et tu bene uale, philotium.

[LACES] prō deum atque hominum fidem, quod hoc genus est, quae haec est coniuratio!
utin omnēs mulieres eadem aeque studeant nolintque omnia	
neque declinatam quicquam ab aliarum ingeniō ullam reperias!
itaque adeō unō animō omnēs socrus oderunt nurus.	
uiris esse aduorsas aeque studiumst, simili' pertinaciast,	
in eodemque omnēs mihi uidentur ludō doctae ad malitiam: et	
ei ludo, si ullus est, magistram hanc esse satis certō sciō.	
[SOSTRATA] mē miseram, quae nunc quam ob rem accuser nesciō. [LACES] hem
tu nescis? [SOSTRATA] nōn, ita mē di bene ament, mi lache,
itaque una inter nos agere aetatem liceat. [LACES] di mala prohibeant.
[SOSTRATA] meque abs tē inmeritō esse accusatam post modo rescisces. [LACES] scio,
tē inmerito? an quicquam prō istis factis dignum tē dici potest?	
quae mē et tē et familiam dedecorās, fīliō luctum paras:
tum autem ex amicis inimici ut sint nobis adfines facis,	
qui illum decrerunt dignum suos quoi liberos committerent.	
tu sola exorere quae perturbes haec tua inpudentia.	
[SOSTRATA] egon? [LACES] tu inquam, mulier, quae mē omninō lapidem, nōn hominem putās.
an, quia ruri esse crebrō soleo, nescire arbitramini
quō quisque pactō hic uītam uostrarum exigat?	
multō melius hic quae fiunt quam illic ubi sum adsidue sciō.	
ideō quia, ut uos mihi domi eriti', proinde ego erō fama foris.	
iampridem equidem audiui cepisse odium tui philumenam,	
minimeque adeō est mirum, et ni id fecisset mage mirum foret:
sed nōn credidi adeō ut etiam totam hanc odisset domum:	
quod si scissem illa hic maneret potiu', tu hinc isses foras.	
at uide quam inmeritō aegritudō haec oritur mi abs tē, sostrata:	
rus habitatum abii concedēns uobis et rei seruiēns,	
sumptus uostros otiumque ut nostra res posset pati,
meō labori haud parcēns praeter aequom atque aetatem meam.	
nōn tē prō his curasse rebu' nēquid aegrē esset mihi!	
[SOSTRATA] nōn mea opera neque pol culpa euenit. [LACES] immō maxume:
sola hic fuisti: in tē omnis haeret culpa sola, sostrata.	
quae hic erant curares, quom ego uos curis solui ceteris.
cum puella anum suscepisse inimicitias nōn pudet?	
illius dices culpa factum? [SOSTRATA] haud equidem dico, mi lache.
[LACES] gaudeo, ita mē di ament, gnati causa: nam de tē quidem
satis sciō peccandō detrimenti nil fieri potest.	
[SOSTRATA] qui scīs an ea causa, mi uir, mē odisse adsimulauerit
ut cum matre plus una esset? [LACES] quid ais? nōn signi hoc sat est,
quod heri nemō uoluit uisentem ad eam tē intrō admittere?	
[SOSTRATA] enim lassam oppidō tum esse aibant: eō ad eam nōn admissa sum.
[LACES] tuos esse ego illi mōrēs morbum mage quam ullam aliam rem arbitror,
et meritō adeō: nam uostrarum nullast quīn gnātum uelit
ducere uxōrem: et quae uobis placitast condiciō datur:	
ubi duxere inpulsu uostro, uostrō inpulsu easdem exigunt.	
phidippus laches sostrata	
[PIDIPPUS] etsi sciō ego, philumenā, meum ius esse ut tē cogam
quae ego imperem facere, ego tamen patriō animō uictu' faciam	
ut tibi concedam neque tuae lubidini aduorsabor.
[LACES] atque eccum phidippum optume uideō: hinc iam scibō hoc quid sit.
phidippe, etsi ego meis mē omnibus sciō esse adprime obsequentem,	
sed nōn adeō ut mea facilitas corrumpat illōrum animos:	
quod tu si idem faceres, magis in rem et uostram et nostram id esset.	
nunc uideō in illarum potestate esse tē. [PIDIPPUS] heia uerō.
[LACES] adii tē heri de filia: ut ueni, itidem incertum amisti.
haud ita decet, si perpetuam hanc uis esse adfinitatem,	
celare tē iras. siquid est peccatum a nobis profer:	
aut ea refellendō aut purgandō uobis corrigemus	
tē iudice ipsō. sin east causa retinendi apud uos
quia aegrast, tē mihi iniuriam facere arbitror, phidippe,	
si metui' satis ut meae domi curetur diligenter.	
at ita mē di ament, haud tibi hoc concedo—etsi illi pater es—	
ut tu illam saluam mage uelis quam egō: id adeō gnati causa,	
quem ego intellexi illam haud minus quam sē ipsum magni facere.
neque adeō clam mē est quam esse eum grauiter laturum credam,	
hoc si rescierit: eō domum studeō haec priu' quam ille redeat.	
[PIDIPPUS] laches, et diligentiam uostram et benignitatem
noui et quae dicis omnia esse ut dicis animum induco,	
et tē hoc mihi cupiō credere: illam ad uos redire studeō
si facere possim ullō modo. [LACES] quae res tē id facere prohibet?
ehō num quid nam accusat uirum? [PIDIPPUS] minime. nam postquam attendi
magis et ui coepi cogere ut rediret, sancte adiurat	
nōn posse apud uos pamphilō sē absente perdurare.	
aliud fortasse aliis uiti est: ego sum animō leni natus:
nōn possum aduorsari meis. [LACES] em sostrata. [SOSTRATA] heu mē miseram!
[LACES] certumne est istuc? [PIDIPPUS] nunc quidem ut uidetur: sed num quid uis?
nam est quod mē trānsire ad forum iam oportet. [LACES] eō tēcum una.
[SOSTRATO] edepol ne nos sumus inique aeque omnēs inuisae uiris
propter paucās, quae omnēs faciunt dignae ut uideamur malō.
nam ita mē di ament, quod mē accusat nunc uir, sum extra noxiam.	
sed nōn facile est expurgatu: ita animum induxerunt socrus	
omnis esse iniquas: haud pol mequidem: nam numquam secus	
habuī illam ac si ex mē esset gnāta, nec qui hoc mi eueniat sciō:	
nisi pol fīlium multimodis iam exspectō ut redeat domum.

[PAMPILUS] nemini plura acerba credō esse ex amore homini umquam oblata
quam mi. heu mē īnfelicem, hancin ego uītam parsi perdere!	
hacin causa ego eram tantō opere cupidu' redeundi domum! hui	
quantō fuerat praestabilius ubiuis gentium agere aetatem	
quam huc redire atque haec ita esse miserum mē resciscere!
nam nos omnēs quibus est alicunde aliquis obiectus labōs,	
omne quod est intereā tempu' priu' quam id rescitumst lucrost.	
[PARMENO] ac sic citiu' qui tē expedias his aerumnis reperias:
si nōn rediisses, haec irae factae essent multō ampliores.	
sed nunc aduentum tuom ambās, pamphile, sciō reuerituras:
rem cognosces, iram expedies, rursum in grātiam restitues.	
leuia sunt quae tu pergrauia esse in animum induxti tuom.	
[PAMPILUS] quid cōnsolare mē? an quisquam usquam gentiumst aeque miser?
priu' quam hanc uxōrem duxi habebam alibi animum amori deditum:	
tamen numquam ausu' sum recusare eam quam mi obtrudit pater:
iam in hac re, ut taceam, quoiuis facile scitust quam fuerim miser.	
uix mē illim abstraxi atque inpeditum in ea expediui animum meum,	
uixque huc contuleram: em noua res ortast porrō ab hac quae mē abstrahat.	
tum matrem ex ea re mē aut uxōrem in culpa inuenturum arbitror:	
quod quom ita esse inuenero, quid restat nisi porrō ut fiam miser?
nam matri' ferre iniurias mē, parmeno, pietas iubet:	
tum uxori obnoxius sum: ita ōlim suō mē ingeniō pertulit,	
tot meas iniurias quae numquam in ullō patefecit locō.	
sed magnum nescioquid necessest euenisse, parmeno,	
unde ira inter eas intercessit quae tam permānsit diu.
[PARMENO] haud quidem hercle: paruom: si uis uerō ueram rationem exsequi,
nōn maxumas quae maxumae sunt interdum irae iniurias	
faciunt: nam saepe est quibus in rebus aliu' ne iratus quidem est,	
quom de eadem causast iracundu' factus inimicissimus.	
pueri inter sēsē quam prō leuibu' noxiis iras gerunt
quāpropter? quia enim qui eos gubernat animus eum īnfirmum gerunt.	
itidem illae mulieres sunt ferme ut pueri leui sententia:	
fortasse unum aliquod uerbum inter eas iram hanc conciuisse.	
[PAMPILUS] abi, parmeno, intrō ac mē uenisse nuntia. [PARMENO] hem quid hoc est? [PAMPILUS] tace.
trepidari sentiō et cursari rursum prorsum. [PARMENO] agedum, ad fores
accedō propius. em sēnsistin? [PAMPILUS] noli fabularier.
prō iuppiter, clamorem audiui. [PARMENO] tute loqueris, mē uetas.
[MURRINA] {⁴¹intus}⁴¹ tace obsecro, mea gnāta. [PAMPILUS] matri' uox uisast philumenae.
nullus sum. [PARMENO] quidum? [PAMPILUS] periī. [PARMENO] quam ob rem? [PAMPILUS] nescioquod magnum malum
profecto, parmeno, mē celant. [PARMENO] uxōrem philumenam
pauitare nescioquid dixerunt: id si forte est nesciō.	
[PAMPILUS] interii: quor mihi id nōn dixti? [PARMENO] quia nōn poteram una omnia.
[PAMPILUS] quid morbi est? [PARMENO] nesciō. [PAMPILUS] quid? nemon medicum adduxit? [PARMENO] nesciō.
[PAMPILUS] cessō hinc ire intrō ut hoc quam prīmum quidquid est certō sciam?
quonam modo, philumenā mea, nunc tē offendam adfectam?
nam si perīclum ullum in tē inest, perisse mē una haud dubiumst.—	
[PARMENO] nōn usu' factost mihi nunc hunc intrō sequi:
nam inuisos omnis nos esse illis sentiō:	
heri nemō uoluit sostratam intrō admittere.	
si forte morbus amplior factus siet
quod sane nolim, maxume eri causa mei,	
seruom ilicō introisse dicent sostratae,	
aliquid tulisse comminiscentur mali	
capiti atque aetati illōrum morbu' qui auctu' sit:	
era in crimen ueniet, ego uerō in magnum malum.

[SOSTRATA] nescioquid iamdudum audiō hic tumultuari misera:	
male metuō ne philumenae mage morbus adgrauescat:	
quod tē, aesculapi, et tē, salus, nēquid sit huiius orō.	
nunc ad eam uisam. [PARMENO] heus sostrata. [SOSTRATA] hem. [PARMENO] iterum istinc excludere.
[SOSTRATA] ehem parmeno, tun hic eras? periī, quid faciam misera?
nōn uisam uxōrem pamphili, quom in proxumō hic sit aegra?	
[PARMENO] nōn uisas? ne mittas quidem uisendi causa quemquam.
nam qui amat quoi odiō ipsus est, bis facere stulte ducō:	
laborem inanem ipsus capit et illi molestiam adfert.	
tum fīlius tuos intrō iit uidere, ut uenit, quid agat.
[SOSTRATA] quid ais? an uenit pamphilus? [PARMENO] uenit. [SOSTRATA] dis grātiam habeō.
hem istoc uerbō animu' mihi redit et cura ex corde excessit.	
[PARMENO] iam ea tē causa maxume nunc hoc intrō ire nolō:
nam si remittent quidpiam philumenae dolores,	
omnem rem narrabit, scio, continuō sola soli
quae inter uos interuenerit, unde ortumst initium irae.	
atque eccum uideō ipsum egredi: quam tristisest! [SOSTRATA] ō mi gnāte!	
[PAMPILUS] mea mater, salue. [SOSTRATA] gaudeō uenisse saluom. saluan
philumenast? [PAMPILUS] meliusculast. [SOSTRATA] utinam istuc ita di faxint!
quid tu igitur lacrumas? aut quid es tam tristi'? [PAMPILUS] rēctē, mater.
[SOSTRATA] quid fuit tumulti? dic mihi: an dolor repente inuasit?	
[PAMPILUS] ita factumst. [SOSTRATA] quid morbi est? [PAMPILUS] febris. [SOSTRATA] cotidiana? [PAMPILUS] ita aiunt.
i sodes intrō, cōnsequar iam tē, mea mater. [SOSTRATA] fiat.—	
[PAMPILUS] tu pueris curre, parmeno, obuiam atque is onera adiuta.
[PARMENO] quid? nōn sciunt ipsi uiam domum qua ueniant? [PAMPILUS] cessas?

[PAMPILUS] nequeō mearum rerum initium ullum inuenire idoneum
unde exordiar narrare quae necopinanti accidunt:	
partim quae perspexi hisce oculis, partim quae accepi auribus:	
qua mē propter exanimatum citius eduxi foras.	
nam modo intrō mē ut corripui timidus, aliō suspicāns
morbō mē uisurum adfectam ac sēnsī esse uxōrem: ei mihi!	
postquam mē aspexere ancillae aduenisse, ilicō omnēs simul	
laetae exclamant uenit, id quod mē repente aspexerant.	
sed continuō uoltum earum sēnsī inmutari omnium,	
quia tam incommode illic fors obtulerat aduentum meum.
una illarum intereā propere praecucurrit nuntiāns	
mē uenisse: ego eius uidendi cupidu' recta cōnsequor.	
postquam intrō adueni, extemplō eiius morbum cognoui miser:	
nam neque ut celari posset tempu' spatium ullum dabat	
neque uoce alia ac res monebat ipsa poterat conqueri.
postquam aspexi, ō facinus indignum inquam et corripui ilico	
mē inde lacrumāns, incredibili re atque atroci percitus.	
mater cōnsequitur: iam ut limen exirem, ad genua accidit	
lacrumāns misera: miseritumst. profectō hoc sic est, ut putō:	
omnibu' nobis ut res dant sēsē ita magni atque humiles sumus.
hanc habere orationem mēcum principiō īnstitit:	
ō mi pamphile, abs tē quam ob rem haec abierit causam uides:	
nam uitiumst oblatum uirgini ōlim a nescioquō inprobō.	
nunc huc cōnfugit tē atque aliōs partum ut celaret suom.	
sed quom orata huiius reminiscor nequeō quīn lacrumem miser.
quaeque fors fortunast inquit nobis quae tē hodie obtulit,	
per eam tē obsecramus ambae, si ius si fas est, uti	
aduorsa eiius per tē tecta tacitaque apud omnis sient.	
si umquam erga tē animō esse amicō sēnsisti eam, mi pamphile,	
sine labore hanc grātiam tē uti sibi des prō illa nunc rogat.
ceterum de redducenda id facias quod in rem sit tuam.	
parturire eam nec grauidam esse ex tē solus cōnsciu's:	
nam aiunt tēcum post duobu' concubuisse eam mēnsibus.	
tum, postquam ad tē uenit, mēnsis agitur hic iam septimus:	
quod tē scire ipsa indicat res. nunc si potis est, pamphile,
maxume uolō doque operam ut clam partus eueniat patrem	
atque adeō omnis. sed si id fieri nōn potest quīn sentiant,	
dicam abortum esse: sciō nemini aliter suspectum fore	
quīn, quod ueri similest, ex tē rēctē eum natum putent.	
continuō exponetur: hic tibi nil est quicquam incommodi,
et illi miserae indigne factam iniuriam contexeris.	
pollicitus sum et seruare in eō certumst quod dixi fidem.	
nam de redducenda, id uerō ne utiquam honestum esse arbitror	
nec faciam, etsi amor mē grauiter cōnsuetudoque eius tenet.	
lacrumō quae posthāc futurast uīta quom in mentem uenit
solitudoque. ō fortuna, ut numquam perpetuo's data!	
sed iam prior amor mē ad hanc rem exercitatum reddidit,	
quem ego tum cōnsiliō missum fēcī: idem nunc huc operam dabō.	
adest parmenō cum pueris: hunc minimest opus	
in hac re adesse: nam ōlim soli credidi
ea mē abstinuisse in principiō quom datast.	
uereor, si clamorem eius hic crebrō exaudiat,	
ne parturire intellegat. aliquō mihist	
hinc ablegandu' dum parit philumena.	

PARMENō SŌSIA PAMPHILUS	

[PARMENO] ain tu tibi hoc incommodum euenisse iter?
[SŌSIA] nōn hercle uerbis, parmeno, dici potest
tantum quam re ipsa nauigare incommodumst.	
[PARMENO] itan est? [SŌSIA] ō fortunate, nescis quid mali
praeterieris qui numquam es ingressus mare.	
nam alias ut mittam miseriās, unam hanc uide:
dies triginta aut plus eō in naui fui	
quom intereā semper mortem exspectabam miser:	
ita usque aduorsa tempestate usi sumus.	
[PARMENO] odiosum. [SŌSIA] haud clam mē est. denique hercle aufugerim
potius quam redeam, si eō mihi redeundum sciam.
[PARMENO] ōlim quidem tē causae inpellebant leues,
quod nunc minitare facere, ut faceres, sosia.	
sed pamphilum ipsum uideō stare ante ostium:	
ite intrō: ego hunc adibo, siquid mē uelit.—	
ere, etiam nunc tu hic stas? [PAMPILUS] et quidem tē exspectō. [PARMENO] quid est?
[PAMPILUS] in arcem trānscursō opus est. [PARMENO] quoi homini? [PAMPILUS] tibi.
[PARMENO] in arcem? quid eo? [PAMPILUS] callidemidem hospitem
myconium, qui mēcum una uectust, conueni.	
[PARMENO] periī. uouisse hunc dicam, si saluos domum
redisset umquam, ut mē ambulandō rumperet?
[PAMPILUS] quid cessas? [PARMENO] quid uis dicam? an conueniam modo?
[PAMPILUS] immō quod cōnstitui mē hodie conuenturum eum,
nōn posse, ne mē frustra illi exspectet. uola.	
[PARMENO] at nōn noui homini' faciem. [PAMPILUS] at faciam ut noueris:
magnu' rubicundu' crispu' crassu' caesius
cadauerosa facie. [PARMENO] di illum perduint!
quid si nōn ueniet? maneamne usque ad uesperum?	
[PAMPILUS] manetō: curre. [PARMENO] nōn queō: ita defessu' sum.—
[PAMPILUS] ille abiit. quid agam īnfelix? prorsus nesciō
quō pactō hoc celem quod mē orauit myrrina,
suae gnatae partum: nam mē miseret mulieris.	
quod poterō faciam, tamen ut pietatem colam:	
nam mē parenti potiu' quam amori obsequi	
oportet. attat eccum phidippum et patrem	
uideō: horsum pergunt. quid dicam hisce incertu' sum.

[LACES] dixtin dudum illam dixisse sē exspectare fīlium?
[PIDIPPUS] factum. [LACES] uenisse aiunt: redeat. [PAMPILUS] causam quam dicam patri
quam ob rem nōn redducam nesciō. [LACES] quem ego hic audiui loqui?
[PAMPILUS] certum offirmare est uiam mē quam decreui persequi.	
[LACES] ipsus est de quō hoc agebam tēcum. [PAMPILUS] salue, mi pater.
[LACES] gnāte mi, salue. [PIDIPPUS] bene factum tē aduenisse, pamphile:
atque adeō, id quod maxumumst, saluom atque ualidum. [PAMPILUS] creditur.	
[LACES] aduenis modo? [PAMPILUS] admodum. [LACES] cedo, quid reliquit phania
cōnsobrinu' noster? [PAMPILUS] sane hercle homō uoluptati obsequēns	
fuit dum uixit: et qui sic sunt haud multum heredem iuuant,
sibi uerō hanc laudem relinquont uixit, dum uixit, bene.	
[LACES] tum tu igitur nil attulisti plus una hac sententia?
[PAMPILUS] quidquid est id quod reliquit, profuit. [LACES] immō obfuit:
nam illum uiuom et saluom uellem. [PIDIPPUS] inpune optare istuc licet:
ill' reuiuescet iam numquam: et tamen utrum malis sciō.
[LACES] heri philumenam ad sē accersi hic iussit. dic iussisse tē.
[PIDIPPUS] noli fodere. iussi. [LACES] sed eam iam remittet. [PIDIPPUS] scilicet.
[PAMPILUS] omnem rem sciō ut sit gesta: adueniēns audiui modo.	
[LACES] at istos inuidos di perdant qui haec lubenter nuntiant.
[PAMPILUS] ego mē sciō cauisse ne ulla meritō contumelia
fieri a uobis posset: idque si nunc memorare hic uelim	
quam fideli animō et benignō in illam et clementi fui,	
uere possum, ni tē ex ipsa haec mage uelim resciscere:	
namque eō pactō maxume apud tē meō erit ingeniō fides,	
quom illa, quae nunc in mē iniquast, aequa de mē dixerit.
neque mea culpa hoc discidium euenisse, id testor deos.	
sed quandō sēsē esse indignam deputat matri meae	
quae concedat cuiusque mōrēs toleret sua modestia,	
neque aliō pactō componi potest inter eas gratia,	
segreganda aut mater a mē est, phidippe, aut philumena.
nunc mē pietas matri' potiu' commodum suadet sequi.	
[LACES] pamphile, haud inuitō ad auris sermō mi accessit tuōs,
quom tē postputasse omnis res prae parente intellegō:	
uerum uide ne inpulsus ira praue īnsistās, pamphile.	
[PAMPILUS] quibus iris pulsu' nunc in illam iniquo' sim
quae numquam quicquam erga mē commeritast, pater,	
quod nollem, et saepe quod uellem meritam scio?	
amoque et laudō et uehementer desiderō:	
nam fuisse erga mē mirō ingeniō expertu' sum:	
illique exoptō ut relicuam uītam exigat
cum eō uirō mē qui sit fortunatior,	
quandoquidem illam a mē distrahit necessitas.	
[PIDIPPUS] tibi id in manust ne fiat. [LACES] si sanus sies:
iube illam redire. [PAMPILUS] nōn est cōnsilium, pater:	
matris seruibō commodis. [LACES] quō abis? mane
mane, inquam: quō abis?— [PIDIPPUS] quae haec est pertinacia?
[LACES] dixin, phidippe, hanc rem aegrē laturum esse eum?
quam ob rem tē orabam filiam ut remitteres.	
[PIDIPPUS] nōn credidi edepol adeō inhumanum fore.
ita nunc is sibi mē supplicaturum putat?
si est ut uelit redducere uxōrem, licet:	
sin aliost animo, renumeret dotem huc, eat.	
[LACES] ecce autem tu quoque proterue iracundus es!
[PIDIPPUS] percontumax redisti huc nobis, pamphile!
[LACES] decedet iam ira haec, etsi meritō iratus est.
[PIDIPPUS] quia paullum uobis accessit pecuniae,
sublati animi sunt. [LACES] etiam mēcum litigas?
[PIDIPPUS] deliberet renuntietque hodie mihi
uelitne an nōn, ut alii, si huic nōn est, siet.	
[LACES] phidippe, ades, audi paucis.—abiit. quid mea?
postremō inter sē trānsigant ipsi ut lubet,	
quandō nec gnatu' neque hic mi quicquam obtemperant,	
quae dicō parui pendunt. portō hoc iurgium	
ad uxōrem quoius haec fiunt cōnsiliō omnia,	
atque in eam hoc omne quod mihi aegrest euomam.

[MURRINA] periī, quid agam? quō mē uortam? quid uirō meō respondebō
misera? nam audiuisse uocem pueri uisust uagientis:	
ita corripuit derepente tacitu' sēsē ad filiam.	
quod si rescierit peperisse eam, id qua causa clam mē habuisse	
dicam nōn edepol sciō.
sed ostium concrepuit. credō ipsum exire ad mē: nulla sum.	
[PIDIPPUS] uxor ubi mē ad filiam ire sēnsit, sē duxit foras:
atque eccam: uideō. quid ais, myrrina? heus tibi dicō. [MURRINA] mihine, uir?
[PIDIPPUS] uir ego tuo' sim? tu uirum mē aut hominem deputas adeō esse?
nam si utrumuis hōrum, mulier, umquam tibi uisus forem,
nōn sic ludibriō tuis factis habitus essem. [MURRINA] quibus? [PIDIPPUS] at rogitas?
peperit filia: hem taces? ex qui? [MURRINA] istuc patrem rogare est aequom.
periī! ex quō cēnses nisi ex illō quoi datast nuptum obsecro?	
[PIDIPPUS] credō: neque adeō arbitrari patris est aliter. sed demiror
quid sit quam ob rem hunc tantō opere omnis nos celare uolueris
partum, praesertim quom et rēctē et tempore suō pepererit.	
adeon peruicaci esse animō ut puerum praeoptares perire,	
ex quō firmiorem inter nos fore amicitiam posthāc scires,	
potiu' quam aduorsum animi tui lubidinem esset cum illō nupta!	
ego etiam illōrum esse hanc culpam credidi, quae test penes.
[MURRINA] misera sum. [PIDIPPUS] utinam sciam ita esse istuc! sed nunc mi in mentem uenit
de hac re quod locuta es ōlim, quom illum generum cepimus:	
nam negabas nuptam posse filiam tuam tē pati	
cum eō qui meretricem amaret, qui pernoctaret foris.	
[MURRINA] quamuis causam hunc suspicari quam ipsam ueram mauolō.
[PIDIPPUS] multō priu' sciui quam tu illum habere amicam, myrrina:
uerum id uitium numquam decreui esse ego adulēscentiae:	
nam id omnibus innatumst. at pol iam aderit sē quoque etiam quom oderit.	
sed ut ōlim tē ostendisti, eadem esse nil cessauisti usque adhuc	
ut filiam ab eō abduceres neu quod ego egissem esset ratum.
id nunc res indicium haec facit quō pactō factum uolueris.	
[MURRINA] adeon mē esse peruicacem cēnses, quoi mater siem,
ut eō essem animo, si ex usu esset nostrō hoc matrimonium?	
[PIDIPPUS] tun prospicere aut iudicare nostram in rem quod sit potes?
audisti ex aliquō fortasse qui uidisse eum diceret
exeuntem aut intrō euntem ad amicam. quid tum postea?	
si modeste ac rarō haec fecit, nonne ea dissimulare nos	
magis humanumst quam dare operam id scire qui nos oderit?	
nam si is posset ab ea sēsē derepente auellere	
quicum tot cōnsuesset annōs, nōn eum hominem ducerem
nec uirum satis firmum gnatae. [MURRINA] mitte adulēscentem obsecrō
et quae mē peccasse ais. abi, solu' solum conueni,	
roga uelitne uxōrem an nōn: si est ut dicat uelle sē,	
redde: sin est autem ut nōlit, rēctē ego cōnsului meae.	
[PIDIPPUS] siquidem ille ipse nōn uolt et tu sēnsisti in eō esse, myrrina,
peccatum, aderam quoius cōnsiliō fuerat ea par prospici.	
quam ob rem incendor ira esse ausam facere haec tē iniussu meō.	
interdicō ne extulisse extra aedis puerum usquam uelis.	
sed ego stultior meis dictis parere hanc qui postulem.	
ibō intrō atque edicam seruis nequoquam ecferri sinant.—
[MURRINA] nullam pol credō mulierem mē miseriorem uiuere:
nam ut hic laturus hoc sit, si ipsam rem ut siet resciuerit,	
nōn edepol clam mē est, quom hoc quod leuiust tam animō iratō tulit:	
nec qua uia sententia eiius possit mutari sciō.	
hoc mi unum ex plurumis miseriis relicuom fuerat malum,
si puerum ut tollam cogit, quoius nos qui sit nescimus pater.	
nam quom compressast gnāta, forma in tenebris nosci nōn quitast,	
neque detractum ei tum quicquamst qui posset post nosci qui siet:	
ipse eripuit ui, in digitō quem habuit, uirgini abiēns anulum.	
simul uereor pamphilum ne orata nostra nequeat diutius
celare, quom sciet alienum puerum tolli prō suō.	

[SOSTRATA] nōn clam mē est, gnāte mi, tibi mē esse suspectam, uxōrem tuam	
propter meos mōrēs hinc abisse, etsi ea dissimulas sedulō.	
uerum ita mē di ament itaque optingant ex tē quae exoptem mihi ut	
numquam sciēns commerui meritō ut caperet odium illam mei.
teque ante quod mē amare rebar, ei rei firmasti fidem:	
nam mi intu' tuo' pater narrauit modo quō pactō mē habueris	
praepositam amori tuō: nunc tibi mē certumst contra grātiam	
referre ut apud mē praemium esse positum pietati scias.	
mi pamphile, hoc et uobis et meae commodum famae arbitror:
ego rus abituram hinc cum tuō mē esse certō decreui patre,	
ne mea praesentia obstet neu causa ulla restet relicua	
quīn tua philumena ad tē redeat. [PAMPILUS] quaesō quid istuc cōnsilist?	
illius stultitia uicta ex urbe tu rus habitatum migres?	
haud facies, neque sinam ut qui nobis, mater, male dictum uelit,
mea pertinacia esse dicat factum, haud tua modestia.	
tum tuas amicas tē et cognatas deserere et festos dies	
mea causa nolō. [SOSTRATA] nil pol iam istaec mihi res uoluptatis ferunt:	
dum aetati' tempu' tulit, perfuncta satis sum: satias iam tenet	
studiorum istōrum. haec mihi nunc curast maxuma ut nequoi mea
longinquitas aetatis obstet mortemue exspectet meam.	
hic uideō mē esse inuisam inmeritō: tempust mē concedere.	
sic optume, ut ego opinor, omnis causas praecidam omnibus:	
et mē hac suspicione exsoluam et illis morem gesserō.	
sine mē obsecrō hoc effugere uolgu' quod male audit mulierum.
[PAMPILUS] quam fortunatu' ceteris sum rebus, absque una hac foret,	
hanc matrem habēns talem, illam autem uxōrem! [SOSTRATA] obsecro, mi pamphile,	
nōn tute incommodam rem, ut quaeque est, in animum induces pati?	
si cetera ita sunt ut uis itaque uti esse ego illam existumo,	
mi gnāte, da ueniam hanc mihi, redduc illam. [PAMPILUS] uae miserō mihi!
[SOSTRATA] et mihi quidem: nam haec res nōn minu' mē male habet quam tē, gnāte mi.	

[LACES] quem cum istoc sermonem habueris procul hinc stāns accepi, uxor.
istuc est sapere, qui ubiquomque opu' sit animum possis flectere:	
quod sit faciundum fortasse post, idem hoc nunc si feceris.	
[SOSTRATA] fors fuat pol. [LACES] abi rus ergō hinc: ibi ego tē et tu mē feres.
[SOSTRATA] sperō ecastor. [LACES] i ergō intrō et compone quae tēcum simul
ferantur: dixi. [SOSTRATA] ita ut iubes faciam.— [PAMPILUS] pater.	
[LACES] quid uis, pamphile? [PAMPILUS] hinc abire matrem? minime. [LACES] quid ita istuc uis?
[PAMPILUS] quia de uxore incertu' sum etiam quid sim facturus. [LACES] quid est?
quid uis facere nisi redducere? [PAMPILUS] equidem cupiō et uix contineor:
sed nōn minuam meum cōnsilium: ex usu quod est id persequar:	
credō ea gratia concordes magis, si nōn redducam, fore.	
[LACES] nescias: uerum id tua refert nil utrum illaec fecerint
quandō haec aberit. odiosa haec est aetas adulēscentulis.	
e mediō aequom excedere est: postremō nos iam fabulae
sumu', pamphile, senex atque anus.	
sed uideō phidippum egredi per tempus: accedamus.

[PIDIPPUS] tibi quoque edepol sum iratus, philumena,
grauiter quidem: nam hercle factumst abs tē turpiter.	
etsi tibi causast de hac re: mater tē inpulit.
huic uerō nullast. [LACES] opportune tē mihi,
phidippe, in ipsō tempore ostendis. [PIDIPPUS] quid est?
[PAMPILUS] quid respondebō his? aut quō pactō hoc aperiam?	
[LACES] dic filiae rus concessurum hinc sostratam,
ne reuereatur minu' iam quō redeat domum. [PIDIPPUS] ah
nullam de his rebu' culpam commeruit tua:	
a myrrina haec sunt mea uxore exorta omnia.	
pa. mutatiō fit. ph. ea nos perturbat, lache.	
[PAMPILUS] dum ne redducam, turbent porrō quam uelint.	
[PIDIPPUS] ego, pamphile, esse inter nōs, si fieri potest,
adfinitatem hanc sane perpetuam uolō:	
sin est ut aliter tua siet sententia,	
accipias puerum. [PAMPILUS] sēnsit peperisse: occidi.	
[LACES] puerum? quem puerum? [PIDIPPUS] natus est nobis nepos.
nam abducta a uobis praegnas fuerat filia,
neque fuisse praegnatem umquam ante hunc sciui diem.	
[LACES] bene, ita mē di ament, nuntiās, et gaudeō
natum, tibi illam saluam. sed quid mulieris	
uxōrem habes aut quibu' moratam moribus?	
nosne hoc celatos tam diu! nequeō satis
quam hoc mihi uidetur factum praue proloqui.	
[PIDIPPUS] nōn tibi illud factum minu' placet quam mihi, lache.
[PAMPILUS] etiamsi dudum fuerat ambiguom hoc mihi,	
nunc nōn est quom eam cōnsequitur alienus puer.	
[LACES] nulla tibi, pamphile, hic iam cōnsultatiost.
[PAMPILUS] periī. [LACES] hunc uidere saepe optabamus diem
quom ex tē esset aliqui' qui tē appellaret patrem.	
euenit: habeō grātiam dis. [PAMPILUS] nullu' sum.	
[LACES] redduc uxōrem ac noli aduorsari mihi.
[PAMPILUS] pater, si ex mē illa liberos uellet sibi
aut sēsē mēcum nuptam, satis certō scio,	
nōn clam mē haberet quae celasse intellegō.	
nunc quom eius alienum esse animum a mē sentiam	
nec conuenturum inter nos posthāc arbitror,	
quam ob rem redducam? [LACES] mater quod suasit sua
adulescēns mulier fecit. mirandumne id siet?	
cēnsen tē posse reperire ullam mulierem	
quae careat culpa? an quia nōn delincunt uiri?	
[PIDIPPUS] uosmet uidete iam, lache et tu pamphile,
remissan opu' sit uobis redductan domum.
uxor quid faciat in manu nōn est mea:	
neutra in re uobis difficultas a mē erit.	
sed quid faciemu' puero? [LACES] ridicule rogas:
quidquid futurumst, huic suom reddas scilicet	
ut alamu' nostrum. [PAMPILUS] quem ipse neglexit pater,
ego alam? [LACES] quid dixti? ehō an nōn alemu', pamphile?
prodemu' quaesō potiu'? quae haec amentiast?	
enimuerō prorsu' iam tacere nōn queō:	
nam cogis ea quae nolō ut praesente hoc loquar.	
ignarum cēnses tuarum lacrumarum esse mē
aut quid sit id quod sollicitare ad hunc modum?	
prīmum hanc ubi dixti causam, tē propter tuam	
matrem nōn posse habere hanc uxōrem domi,	
pollicitast ea sē concessuram ex aedibus.	
nunc postquam ademptam hanc quoque tibi causam uides,
puer quia clam test natu', nactus alteram es.	
erras tui animi si mē esse ignarum putās.	
aliquandō tandem huc animum ut adiungas tuom.	
quam longum spatium amandi amicam tibi dedi!	
sumptus quos fecisti in eam quam animō aequō tuli!
egi atque oraui tēcum uxōrem ut duceres,	
tempus dixi esse: inpulsu duxisti meō:	
quae tum obsecutu' mihi fecisti ut decuerat.	
nunc animum rursum ad meretricem induxti tuom:	
quoi tu obsecutu' facis huic adeō iniuriam.
nam in eandem uītam tē reuolutum denuo	
uideō esse. [PAMPILUS] mene? [LACES] tē ipsum: et facis iniuriam:
cōnfingi' falsas causas ad discordiam,	
ut cum illa uiuās, testem hanc quom abs tē amoueris.	
sēnsitque adeō uxor: nam ei causa alia quae fuit
quam ob rem abs tē abiret? [PIDIPPUS] plane hic diuinat: nam id est.
[PAMPILUS] dabō iusiurandum nil esse istōrum mihi. [LACES] ah
redduc uxōrem aut quam ob rem nōn opu' sit cedō.	
[PAMPILUS] nōn est nunc tempu'. [LACES] puerum accipias: nam is quidem
in culpa nōn est: post de matre uiderō.
[PAMPILUS] omnibu' modis miser sum nec quid agam sciō:	
tot nunc mē rebu' miserum concludit pater.	
abibō hinc, praesēns quandō promoueō parum.	
nam puerum iniussu credō nōn tollent meo,	
praesertim in ea re quom sit mi adiutrix socrus.
[LACES] fugis? hem, nec quicquam certi respondes mihi?—
num tibi uidetur esse apud sēsē? sine:	
puerum, phidippe, mihi cedō: ego alam. [PIDIPPUS] maxume.
nōn mirum fecit uxor mea si hoc aegrē tulit:	
amarae mulieres sunt, nōn facile haec ferunt.
proptereā haec irast: nam ipsa narrauit mihi.	
id ego hoc praesente tibi nolueram dicere,	
neque illi credebam primō: nunc uerum palamst.	
nam omninō abhorrere animum huic uideō a nuptiis.	
[LACES] quid ergō agam, phidippe? quid das cōnsili?
[PIDIPPUS] quid agas? meretricem hanc prīmum adeundam cēnseō:
oremus accusemu' grauiu' denique	
minitemur si cum illō habuerit rem postea.	
[LACES] faciam ut mones. ehō puere, curre ad bacchidem hanc
uicinam nostram: huc euoca uerbis meis.
et tē orō porrō in hac re adiutor sis mihi. [PIDIPPUS] ah
iamdudum dixi idemque nunc dico, lache:	
manere adfinitatem hanc inter nos uolo,	
si ullō modo est ut possit: quod sperō fore.	
sed uin adesse mē una dum istam conuenis?
[LACES] immō uerō abi, aliquam puerō nutricem para.

[BACCIS] nōn hoc de nihilost quod laches mē nunc conuentam esse expetit:
nec pol mē multum fallit quīn quod suspicor sit quod uelit.	
[LACES] uidendumst ne minu' propter iram hanc impetrem quam possiem,
aut nēquid faciam plus quod post mē minu' fecisse satiu' sit.
adgrediar. bacchi', salue.	
[BACCIS] salue, lache. [LACES] credō edepol tē nōn nil mirari, bacchis,
quid sit quāpropter tē huc foras puerum euocare iussi.	
[BACCIS] ego pol quoque etiam timida sum quom uenit mi in mentem quae sim,
ne nomen mihi quaesti obsiet: nam mōrēs facile tutor.
[LACES] si uera dici' nil tibist a mē perīclī, mulier:
nam iam aetate ea sum ut nōn siet peccatō mi ignosci aequom:	
quō magis omnis res cautius ne temere faciam adcurō.	
nam si id facis facturaue es bonas quod par est facere,	
īnscitum offerre iniuriam tibi mē inmerenti iniquom est.
[BACCIS] est magna ecastor gratiā de istac re quam tibi habeam:
nam qui post factam iniuriam sē expurget parum mi prosit.	
sed quid istuc est? [LACES] meum receptas fīlium ad tē pamphilum. [BACCIS] ah.
[LACES] sine dicam: uxōrem hanc priu' quam duxit, uostrum amōrem pertuli.
mane: nondum etiam dixi id quod uolui. hic nunc uxōrem habet:
quaere alium tibi firmiorem amicum dum tibi tempu' cōnsulendi est:	
nam neque ille hoc animō erit aetatem neque pol tu eadem istac aetate.	
[BACCIS] quis id ait? [LACES] socrus. [BACCIS] men? [LACES] tē ipsam: et filiam abduxit suam,
puerumque ob eam rem clam uoluit, natu' qui est, exstinguere.	
[BACCIS] aliud si scirem qui firmare meam apud uos possem fidem
sanctius quam iusiurandum, id pollicerer tibi, lache,	
mē segregatum habuisse, uxōrem ut duxit, a mē pamphilum.	
[LACES] lepida es. sed scin quid uolō potius sodes facias? [BACCIS] quid uis? cedō.
[LACES] eas ad mulieres huc intrō atque istuc iusiurandum idem
polliceare illis. exple animum is teque hoc crimine expedi.
[BACCIS] faciam quod pol, si esset alia ex hoc quaestu, haud faceret, scio,
ut de tali causa nuptae mulieri sē ostenderet.	
sed nolō esse falsa fama gnātum suspectum tuom,	
nec leuiorem uobis, quibus est minime aequom, eum uiderier	
inmeritō: nam meritu' de mē est quod queam illi ut commodem.
[LACES] facilem beniuolumque lingua tua iam tibi mē reddidit:
nam nōn sunt solae arbitratae haec: ego quoque etiam credidi.	
nunc quam ego tē esse praeter nostram opinionem comperi,	
fac eadem ut sis porrō: nostra utere amicitia ut uoles.	
aliter si facies—reprimam mē ne aegrē quicquam ex mē audias.
uerum hoc moneō unum, qualis sim amicus aut quid possiem	
potiu' quam inimicus, perīclum facias.	

[PIDIPPUS] nil apud mē tibi
defieri patiar, quīn quod opu' sit benigne praebeatur.	
sed quom tu satura atque ebria eri', puer ut satur sit facitō.	
[LACES] noster socer, uideo, uenit: puerō nutricem adducit.
phidippe, bacchis deierat persancte . . [PIDIPPUS] haecin east? [LACES] haec est.
[PIDIPPUS] nec pol istae metuont deos neque eas respicere deos opinor.
[BACCIS] ancillas dedō: quolubet cruciatu per mē exquire.
haec res hic agitur: pamphilō mē facere ut redeat uxor	
oportet: quod si perficiō nōn paenitet mē famae,
solam fecisse id quod aliae meretrices facere fugitant.	
[LACES] phidippe, nostras mulieres suspectas fuisse falsō
nobis in re ipsa inuenimus: porrō hanc nunc experiamur.	
nam si compererit crimini tua sē uxor credidisse,	
missam iram faciet: sin autem est ob eam rem iratu' gnātus
quod peperit uxor clam, id leuest: citō ab eō haec ira abscedet.	
profectō in hac re nil malist quod sit discidiō dignum.	
[PIDIPPUS] uelim quidem hercle. [LACES] exquire: adest: quod satis sit faciet ipsa.
[PIDIPPUS] quid mihi istaec narras? an quia nōn tute ipse dudum audisti
de hac re animu' meus ut sit, laches? illis modo explete animum.
[LACES] quaesō edepol, bacchi', quod mihi es pollicita tute ut serues.
[BACCIS] ob eam rem uin ego introeam? [LACES] i, atque exple animum is, coge ut credant.
[BACCIS] eo, etsi sciō pol is fore meum cōnspectum inuisum hodie.
nam nupta meretrici hostis est, a uirō ubi segregatast.	
[LACES] at haec amicae erunt, ubi quam ob rem adueneris resciscent.
[PIDIPPUS] at easdem amicas fore tibi promittō rem ubi cognorint:
nam illas errore et tē simul suspicione exsolues.	
[BACCIS] periī, pudet philumenae. mē sequimini huc intrō ambae.—
[LACES] quid est quod mihi malim quam quod huic intellegō euenire,
ut grātiam ineat sine suō dispendiō et mihi prosit?
nam si est ut haec nunc pamphilum uere ab sē segregarit,	
scit sibi nobilitatem ex eō et rem natam et gloriam esse:	
referet grātiam ei unaque nos sibi opera amicos iunget.	

[PARMENO] edepol ne meam erus esse operam deputat parui preti,	
qui ob rem nullam misit frustra ubi totum desedi diem,
myconium hospitem dum exspectō in arce callidemidem.	
itaque ineptus hodie dum illi sedeo, ut quisque uenerat,	
accedebam: adulescēns, dicdum quaesō mi, es tu myconius?	
nōn sum. at callidemides? nōn. hospitem ecquem pamphilum	
hic habes? omnēs negabant: neque eum quemquam esse arbitror.
denique hercle iam pudebat: abii. sed quid bacchidem	
ab nostrō adfine exeuntem uideo? quid huic hic est rei?	
[BACCIS] parmeno, opportune tē offers: propere curre ad pamphilum.
[PARMENO] quid eo? [BACCIS] dic mē orare ut ueniat. [PARMENO] ad tē? [BACCIS] immō ad philumenam.
[PARMENO] quid rei est? [BACCIS] tua quod nil refert percontari desinas.
[PARMENO] nil aliud dicam? [BACCIS] etiam: cognosse anulum illum myrrinam
gnatae suae fuisse quem ipsus ōlim mi dederat. [PARMENO] sciō.	
tantumne est? [BACCIS] tantum: aderit continuō hoc ubi ex tē audiuerit.
sed cessas? [PARMENO] minime equidem: nam hodie mihi potestas haud datast:	
ita cursandō atque ambulandō totum hunc contriui diem.

[BACCIS] quantam obtuli aduentu meō laetitiam pamphilō hodie!
quot commodas res attuli! quot autem ademi curas!	
gnātum ei restituo, qui paene harunc ipsiusque opera periit:	
uxōrem, quam numquam est ratus posthāc sē habiturum, reddō:	
qua re suspectu' suō patri et phidippō fuit, exsolui:
hic adeō his rebus anulus fuit initium inueniundis.	
nam memini abhinc mēnsis decem fere ad mē nocte prima	
cōnfugere anhelantem domum sine comite, uini plenum,	
cum hoc anulō: extimui ilicō: mi pamphile, inquam amabo,	
quid exanimatu's obsecro? aut unde anulum istum nactu's?
dic mi. ille alias res agere sē simulare. postquam id uideo,	
nescioquid suspicarier mage coepi, īnstare ut dicat.	
homō sē fatetur ui in uia nescioquam compressisse,	
dicitque sēsē illi anulum, dum luctat, detraxisse.	
eum haec cognouit myrrinā in digitō modo mē habentem,
rogat unde sit: narrō omnia haec: inde est cognitiō facta	
philumenam compressam esse ab eō et fīlium inde hunc natum.	
haec tot propter mē gaudia illi contigisse laetor:	
etsi hoc meretrices aliae nolunt: neque enim est in rem nostram	
ut quisquam amator nuptiis laetetur. uerum ecastor
numquam animum quaesti gratia ad malas adducam partis.	
ego dum illō licitumst usa sum benignō et lepidō et comi.	
incommode mihi nuptiis euenit, factum fateor:	
at pol mē fecisse arbitror ne id meritō mi eueniret.	
multa ex quō fuerint commoda, eius incommoda aequomst ferre.

[PAMPILUS] uide, mi parmeno, etiam sodes ut mi haec certa et clara attuleris,
ne mē in breue conicias tempu' gaudiō hoc falsō frui.	
[PARMENO] uisumst. [PAMPILUS] certen? [PARMENO] certe. [PAMPILUS] deu' sum si hoc itast. [PARMENO] uerum reperies.
[PAMPILUS] manedum sodes: timeō ne aliud credam atque aliud nunties.
[PARMENO] maneō. [PAMPILUS] sic tē dixisse opinor, inuenisse myrrinam
bacchidem anulum suom habere. [PARMENO] factum. [PAMPILUS] eum quem ōlim ei dedi:
eaque hoc tē mihi nuntiare iussit. itanest factum? [PARMENO] ita, inquam.
[PAMPILUS] quis mē est fortunatior uenustati'que adeō plenior?
egon prō hoc tē nuntiō qui donem? qui? qui? nesciō.	
[PARMENO] at ego sciō. [PAMPILUS] quid? [PARMENO] nihilō enim:
nam neque in nuntiō neque in mē ipsō tibi boni quid sit sciō.	
[PAMPILUS] egon qui ab orcō mortuom mē reducem in lucem feceris
sinam sine munere a mē abire? ah nimium mē ignauom putās.	
sed bacchidem eccam uideō stare ante ostium:	
mē exspectat credō: adibō. [BACCIS] salue, pamphile.
[PAMPILUS] ō bacchis, ō mea bacchi', seruatrix mea!
[BACCIS] bene factum et uolup est. [PAMPILUS] factis ut credam facis:
antiquamque adeō tuam uenustatem obtines	
ut uoluptati obitu' sermō aduentu' tuo', quoquomque adueneris,	
semper siet. [BACCIS] at tu ecastor morem antiquom atque ingenium obtines
ut ūnus hominum homō tē uiuat numquam quisquam blandior.	
[PAMPILUS] hahahae, tun mihi istuc? [BACCIS] rēctē amasti, pamphile, uxōrem tuam:
nam numquam ante hunc diem meis oculis eam, quod nossem, uideram:	
perliberali' uisast. [PAMPILUS] dic uerum. [BACCIS] ita mē di ament, pamphile.
[PAMPILUS] dic mi, harunc rerum numquid dixti iam patri? [BACCIS] nil. [PAMPILUS] neque opus est
adeō muttitō. placet nōn fieri hoc itidem ut in comoediis	
omnia omnēs ubi resciscunt. hic quos par fuerat resciscere	
sciunt: quos nōn autem aequomst scire neque resciscent neque scient.	
[BACCIS] immō etiam qui hoc occultari facilius credas dabō.
myrrina ita phidippō dixit iureiurandō meō
sē fidem habuisse et proptereā tē sibi purgatum. [PAMPILUS] optumest:
speroque hanc rem esse euenturam nobis ex sententia.—	
[PARMENO] ere, licetne scire ex tē hodie, quid sit quod fēcī boni?
aut quid istuc est quod uos agiti'? [PAMPILUS] nōn licet. [PARMENO] tamen suspicor:
ego hunc ab orcō mortuom quō pactō . . ! [PAMPILUS] nescis, parmeno,
quantum hodie profueris mihi et ex quanta aerumna extraxeris.	
[PARMENO] immō uerō scio, neque hoc inprudēns fēcī. [PAMPILUS] ego istuc satis sciō. [PARMENO] an
temere quicquam parmenō praetereat quod factō usu' sit?	
[PAMPILUS] sequere mē intrō, parmenō. [PARMENO] sequor. equidem plus hodie boni
fēcī inprudēns quam sciēns ante hunc diem umquam. [CANTOR] plaudite!

-------------------------------------------------------------------------------------

[ADELPHOE]

[PROLOGUS] postquam poeta sēnsit scripturam suam
ab iniquis obseruari, et aduorsarios	
rapere in peiorem partem quam acturi sumus,	
indiciō de sē ipse erit, uos eritis iudices	
laudin an uitiō duci factum oporteat.
synapothnescontes diphili comoediast:	
eam commorientis plautu' fecit fabulam.	
in graeca adulescēns est qui lenoni eripit	
meretricem in prima fabula: eum plautus locum	
reliquit integrum, eum hic locum sumpsit sibi
in adelphōs, uerbum de uerbō expressum extulit.	
eam nos acturi sumu' nouam: pernoscite	
furtumne factum existumetis an locum	
reprehēnsum qui praeteritu' neglegentiast.	
nam quod istī dicunt maleuoli, homines nobilis
hunc adiutare adsidueque una scribere,	
quod illi maledictum uehemēns esse existumant,	
eam laudem hic ducit maxumam quom illis placet	
qui uobis uniuorsis et populō placent,	
quōrum opera in bellō in otiō in negotiō
suō quisque tempore usust sine superbia.	
dehinc ne exspectetis argumentum fabulae,	
senes qui primi uenient i partem aperient,	
in agendō partem ostendent. facite aequanimitas	
poetae ad scribendum augeat industriam.

[MICIO] storax!—non rediit hac nocte a cena aeschinus
neque seruolorum quisquam qui aduorsum ierant.	
profectō hoc uere dicunt: si absis uspiam	
aut ibi si cesses, euenire ea satius est	
quae in tē uxor dicit et quae in animō cogitat
irata quam illa quae parentes propitii.	
uxor, si cesses, aut tē amare cogitat	
aut tete amari aut potare atque animō obsequi	
et tibi bene esse soli, quom sibi sit male.	
ego quia nōn rediit fīlius quae cogitō et
quibu' nunc sollicitor rebu'! ne aut ille alserit	
aut uspiam ceciderit aut praefregerit	
aliquid. uah quemquamne hominem in animō īnstituere aut	
parare quod sit carius quam ipsest sibi!	
atque ex mē hic natu' nōn est sed ex fratre. is adeō
dissimili studiost iam inde ab adulēscentia:	
ego hanc clementem uītam urbanam atque otium	
secutu' sum et, quod fortunatum istī putant,	
uxōrem, numquam habuī. ille contra haec omnia:	
ruri agere uītam: semper parce ac duriter
sē habere: uxōrem duxit: nati filii	
duō: inde ego hunc maiorem adoptaui mihi:	
eduxi a paruolō: habuī amaui prō meō:	
in eō mē oblecto, solum id est carum mihi.	
ille ut item contra mē habeat faciō sedulō:
dō praetermitto, nōn necesse habeō omnia	
prō meō iure agere: postremo, alii clanculum	
patres quae faciunt, quae fert adulēscentia,	
ea ne mē celet cōnsuefeci fīlium.	
nam qui mentiri aut fallere īnstiterit patrem aut
audebit, tantō magis audebit ceteros.	
pudore et liberalitate liberos	
retinere satius esse credō quam metu.	
haec fratri mēcum nōn conueniunt neque placent.	
uenit ad mē saepe clamitāns quid agi', micio?
quor perdis adulēscentem nobis? quor amat?	
quor potat? quor tu his rebu' sumptum suggeris,	
uestitu nimiō indulges? nimium ineptus es.	
nimium ipse durust praeter aequomque et bonum,	
et errat longe mea quidem sententia
qui imperium credat grauius esse aut stabilius	
ui quod fit quam illud quod amicitia adiungitur.	
mea sic est ratiō et sic animum inducō meum:	
malō coactu' qui suom officium facit,	
dum id rescitum iri credit, tantisper cauet:
si sperat fore clam, rursum ad ingenium redit.	
ill' quem beneficiō adiungas ex animō facit,	
studet par referre, praesēns absēnsque idem erit.	
hoc patriumst, potiu' cōnsuefacere fīlium	
sua sponte rēctē facere quam alienō metu:
hoc pater ac dominus interest. hoc qui nequit	
fateatur nescire imperare liberis.	
sed estne hic ipsu' de quō agebam? et certe is est.	
nescioquid tristem uideō: credo, iam ut solet	
iurgabit. saluom tē aduenire, demea,
gaudemus.  [DEMEA] ehem opportune: tē ipsum quaeritō.
[MICIO] quid tristis es?  [DEMEA] rogas mē ubi nobis aeschinus
siet? quid tristis ego sum? [MICIO] dixin hoc fore?	
quid fecit?  [DEMEA] quid ille fecerit? quem neque pudet
quicquam neque metuit quemquam neque legem putat
tenere sē ullam. nam illa quae antehac facta sunt	
omittō: modo quid dissignauit? [MICIO] quidnam id est?	
[DEMEA] fores effregit atque in aedis inruit
alienas: ipsum dominum atque omnem familiam	
mulcauit usque ad mortem: eripuit mulierem
quam amabat: clamant omnēs indignissume	
factum esse. hoc aduenienti quot mihi, micio,	
dixere! in orest omni populō. denique,	
si cōnferendum exemplumst, nōn fratrem uidet	
rei dare operam, ruri esse parcum ac sobrium?
nullum huiius simile factum. haec quom illi, micio,	
dico, tibi dicō: tu illum corrumpi sinis.	
[MICIO] homine imperitō numquam quicquam iniustiust,	
qui nisi quod ipse fecit nil rectum putat.	
[DEMEA] quōrsum istuc? [MICIO] quia tu, demea, haec male iudicas.
nōn est flagitium, mihi crede, adulēscentulum	
scortari neque potare: nōn est: neque fores	
effringere. haec si neque ego neque tu fecimus,	
nōn siit egestas facere nos. tu nunc tibi	
id laudi duci' quod tum fecisti inopia?
iniuriumst: nam si esset unde id fieret,	
faceremus. et tu illum tuom, si esses homo,	
sineres nunc facere dum per aetatem decet	
potius quam, ubi tē exspectatum eiecisset forās,	
alieniore aetate post faceret tamen.
[DEMEA] prō iuppiter, tu homō adigi' mē ad īnsaniam!
nōn est flagitium facere haec adulēscentulum? [MICIO] ah	
ausculta, ne mē optundas de hac re saepius:	
tuom fīlium dedisti adoptandum mihi:	
is meus est factu': siquid peccat, demea,
mihi peccat: ego illi maxumam partem ferō.	
opsonat potat, olet unguenta: de meō:	
amat: dabitur a mē argentum dum erit commodum:	
ubi nōn erit fortasse excludetur foras.	
fores effregit: restituentur: discidit
uestem: resarcietur: et—dis gratia—	
est unde haec fiant, et adhuc nōn molesta sunt.	
postremō aut desine aut cedō quemuis arbitrum:	
tē plura in hac re peccare ostendam.  [DEMEA] ei mihi,
pater esse disce ab aliis qui uere sciunt.
[MICIO] natura tu illi pater es, cōnsiliis ego.	
[DEMEA] tun cōnsulis quicquam? [MICIO] ah, si pergis, abierō.
[DEMEA] sicin agis? [MICIO] an ego totiēns de eadem re audiam?
[DEMEA] curaest mihi. [MICIO] et mihi curaest. uerum, demea,
curemus aequam uterque partem: tu alterum,
ego item alterum: nam ambos curare propemodum	
reposcere illumst quem dedisti.  [DEMEA] ah micio!
[MICIO] mihi sic uidetur.  [DEMEA] quid istic? si tibi istuc placet,
profundat perdat pereat: nil ad mē attinet.	
iam si uerbum unum posthāc . . [MICIO] rursum, demea,
irascere?  [DEMEA] an nōn credi'? repetō quem dedi?
aegrest: alienu' nōn sum: si obstō . . em desinō.	
unum uis curem: curō: et est dis gratia	
quom ita ut uolō est. iste tuos ipse sentiet	
posteriu' . . nolō in illum grauiu' dicere.

[MICIO] nec nil neque omnia haec sunt quae dicit: tamen	
nōn nil molesta haec sunt mihi: sed ostendere	
mē aegrē pati illi nolui. nam itast homō:	
quom placo, aduorsor sedulō et deterreō:	
tamen uix humane patitur: uerum si augeam
aut etiam adiutor siem eius iracundiae,	
īnsaniam profectō cum illō. etsi aeschinus	
nōn nullam in hac re nobis facit iniuriam.	
quam hic nōn amauit meretricem? aut quoi nōn dedit	
aliquid? postremō nuper credō iam omnium
taedebat dixit uelle uxōrem ducere.	
sperabam iam deferuisse adulēscentiam:	
gaudebam. ecce autem de integro! nisi, quidquid est,	
uolō scire atque hominem conuenire, si apud forumst.

ACTUS II	

sanniō  parmenō bacchis

[SANNIO] obsecro, populares, ferte miserō atque innocenti auxilium,
subuenite inopi. [AESCHINUS] otiose: nunciam ilicō hic cōnsiste.
quid respectas? nil periclist: numquam dum ego aderō hic tē tanget.	
[SANNIO] ego istam inuitis omnibus.	
[AESCHINUS] quamquamst scelestu' nōn committet hodie umquam iterum ut uapulet.
[SANNIO] aeschine, audi ne tē ignarum fuisse dicas meorum morum:
lenō ego sum. [AESCHINUS] sciō. [SANNIO] at ita ut usquam fuit fide quisquam optuma.
tu quod tē posteriu' purges hanc iniuriam mi nolle	
factam esse, huiius nōn faciam. crede hoc, ego meum ius persequar	
neque tu uerbis solues umquam quod mihi re male feceris.	
noui ego uostra haec: nollem factum: iusiurandum dabitur tē esse
indignum iniuria hac—indignis quom egomet sim acceptus modis.	
[AESCHINUS] abi prae strenue ac fores aperi. [SANNIO] ceterum hoc nihili facis?
[AESCHINUS] i intrō nunciam. [SANNIO] enim nōn sinam. [AESCHINUS] accede illuc, parmenō
nimium istoc abisti, hic propter hunc adsiste: em sic uolō.	
caue nunciam oculos a meis oculis quoquam demoueas tuos
ne mora sit, si innuerim, quīn pugnu' continuō in mala haereat.	
[SANNIO] istuc uolō ergō ipsum experiri. [AESCHINUS] em serua. [PARMENO] omitte mulierem.
[SANNIO] ō facinus indignum! [AESCHINUS] geminabit nisi caues. [SANNIO] ei, miseriam!
[AESCHINUS] nōn innueram: uerum in istam partem potiu' peccatō tamen.
i nunciam.— [SANNIO] quid hoc reist? regnumne, aeschine, hic tu possides?
[AESCHINUS] si possiderem, ornatus esses ex tuis uirtutibus.
[SANNIO] quid tibi rei mecumst? [AESCHINUS] nil. [SANNIO] quid? nostin qui sim? [AESCHINUS] nōn desiderō.
[SANNIO] tetigin tui quicquam? [AESCHINUS] si attigisses, ferres īnfortunium.
[SANNIO] qui tibi magis licet meam habere prō qua ego argentum dedi?	
responde. [AESCHINUS] ante aedis nōn fecisse erit melius hic conuicium:
nam si molestu' pergis esse, iam intrō abripiere atque ibi	
usque ad necem operiere loris. [SANNIO] loris liber? [AESCHINUS] sic erit.
[SANNIO] ō hominem inpurum! hicin libertatem aiunt esse aequam omnibus?	
[AESCHINUS] si satis iam debacchatus es, leno, audi si uis nunciam.
[SANNIO] egon debacchatu' sum autem an tu in mē? [AESCHINUS] mitte ista atque ad rem redi.
[SANNIO] quam rem? quō redeam? [AESCHINUS] iamne mē uis dicere id quod ad tē attinet?
[SANNIO] cupio, modo aequi aliquid. [AESCHINUS] uah lenō iniqua mē nōn uolt loqui.
[SANNIO] lenō sum, fateor, pernicies communis adulēscentium,	
periuru', pesti': tamen tibi a mē nulla est orta iniuria.	
[AESCHINUS] nam hercle etiam hoc restat. [SANNIO] illuc quaesō redi quō coepisti, aeschine.
[AESCHINUS] minis uiginti tu illam emisti quae res tibi uortat male!:
argenti tantum dabitur. [SANNIO] quid si ego tibi illam nolō uendere?	
coges mē? [AESCHINUS] minime. [SANNIO] namque id metui. [AESCHINUS] neque uendundam cēnseō
quae liberast: nam ego liberali illam adserō causa manu.	
nunc uide utrum uis, argentum accipere an causam meditari tuam.
delibera hoc dum ego redeo, lenō. [SANNIO] prō supreme iuppiter,
minime miror qui īnsanire occipiunt ex iniuria.	
domō mē eripuit, uerberauit: mē inuitō abduxit meam	
ob male facta haec tantidem emptam postulat sibi tradier:	
homini miserō plus quingentos colaphos īnfregit mihi.
uerum enim quandō bene promeruit, fiat: suom ius postulat.	
age, iam cupiō si modo argentum reddat. sed ego hoc hariolor:	
ubi mē dixerō dare tanti, testis faciet ilico	
uendidisse mē: de argento—somnium: mox: cras redi.	
id quoque possum ferre si modo reddat, quamquam iniuriumst.
uerum cogitō id quod res est: quandō eum quaestum occeperis,	
accipiunda et mussitanda iniuria adulēscentiumst.	
sed nemō dabit—: frustra egomet mēcum has rationes putō.	

[SURUS] tace, egomet conueniam iam ipsum: cupide accipiat faxō atque etiam	
bene dicat sēcum esse actum.—quid istuc, sanniost quod tē audiō
nescioquid concertasse cum ero? [SANNIO] numquam uidi iniquius	
certationem comparatam quam haec hodie inter nos fuit:	
ego uapulando, ill' uerberando, usque ambō defessi sumus.	
[SURUS] tua culpa. [SANNIO] quid agerem? [SURUS] adulēscenti morem gestum oportuit.	
[SANNIO] qui potui meliu' qui hodie usque os praebui? [SURUS] age, scīs quid loquar:
pecuniam in locō neglegere maxumum interdumst lucrum. hui	
metuisti, si nunc de tuō iure concessisses paullulum atque	
adulēscenti esses morigeratus, hominum homō stultissime,	
ne nōn tibi istuc feneraret? [SANNIO] ego spem pretiō nōn emō.	
[SURUS] numquam rem facies: abi, nescis inescare homines, sanniō.
[SANNIO] credō istuc melius esse: uerum ego numquam adeō astutus fui	
quīn quidquid possem mallem auferre potius in praesentia.	
[SURUS] age, noui tuom animum: quasi iam usquam tibi sint uiginti minae	
dum huic obsequare: praeterea autem tē aiunt proficisci cyprum. [SANNIO] hem.	
[SURUS] coemisse hinc quae illuc ueheres multa, nauem conductam: hoc, scio,
animu' tibi pendet. ubi illinc, spero, redieris tamen, hoc ages.	
[SANNIO] nusquam pedem! periī hercle: hac illi spe hoc inceperunt. [SURUS] timet:	
inieci scrupulum homini. [SANNIO] ō scelera: illuc uide	
ut in ipsō articulō oppressit. emptae mulieres	
complures et item hinc alia quae portō cyprum.
nisi eō ad mercatum uenio, damnum maxumumst.	
nunc si hoc omitto—, actum agam ubi illinc redierō:	
nil est: refrixerit res—nunc demum uenis?	
quor passu's? ubi eras?—ut sit satius perdere	
quam hic nunc manere tam diu aut tum persequi.
[SURUS] iamne enumerasti quot ad tē rediturum putes?	
[SANNIO] hoccin illō dignumst? hoccin incipere aeschinum,	
per oppressionem ut hanc mi eripere postulet!	
[SURUS] labascit: unum hoc habeō. uide si satis placet:	
potius quam uenias in perīclum, sannio,
seruesne an perdas totum, diuiduom face:	
minas decem conradet alicunde. [SANNIO] ei mihi,	
etiam de sorte nunc ueniō in dubium miser?	
pudet nil? omnis dentis labefecit mihi,	
praeterea colaphis tuber est totum caput:
etiam īnsuper defraudet? nusquam abeō. [SURUS] ut lubet.	
numquid uis quīn abeam? [SANNIO] immō hercle hoc quaeso, syre:	
utut haec sunt acta, potiu' quam litis sequar,	
meum mihi reddatur saltem quanti emptast, syre.	
sciō tē nōn usum antehac amicitia mea:
memorem mē dices esse et gratum. [SURUS] sedulo	
faciam. sed ctesiphonem uideō: laetus est	
de amica. [SANNIO] quid quod tē oro? [SURUS] paullisper mane.	

[CTESIPO] abs quiuis homine, quom est opus, beneficium accipere gaudeas:
uerum enimuerō id demum iuuat si quem aequomst facere is bene facit.
ō frater, frater, quid ego nunc tē laudem? satis certō scio,	
numquam ita magnifice quicquam dicam id uirtus quīn superet tua.	
itaque unam hanc rem mē habere praeter aliōs praecipuam arbitror,	
fratrem, hominem neminem esse primarum artium mage principem.	
[SURUS] ō ctesiphō. [CTESIPO] ō syre, aeschinūs ubist? [SURUS] ellum, tē exspectat domi. [CTESIPO] hem.
[SURUS] quid est? [CTESIPO] quid sit? illius opera, syre, nunc uiuō. festiuom caput:
quīn omnia sibi post putarit esse prae meō commodō:	
maledicta famam meum laborem et peccatum in sē trānstulit.	
nil pote supra. quidnam fori' crepuit? [SURUS] mane mane: ipse exit foras.	

[AESCHINUS] ubi est ill' sacrilegus? [SANNIO] mē quaerit. num quid nam ecfert? occidi:
nil uideō. [AESCHINUS] ehem opportune: tē ipsum quaerō: quid fit, ctesipho?	
in tutost omni' res: omitte uerō tristitiem tuam.	
[CTESIPO] ego illam hercle uerō omittō quiquidem tē habeam fratrem: ō mi aeschine,
ō mi germane! ah uereor coram in os tē laudare amplius,	
ne id adsentandi mage quam quō habeam gratum facere existumes.
[AESCHINUS] age, inepte, quasi nunc nōn norimu' nos inter nōs, ctesiphō.	
hoc mihi dolet, nos paene serō scisse et paene in eum locum	
redisse ut, si omnēs cuperent, nil tibi possent auxiliarier.	
[CTESIPO] pudebat. [AESCHINUS] ah stultitiast istaec, nōn pudor. tam ob paruolam
rem paene e patria! turpe dictu. deos quaesō ut istaec prohibeant.
[CTESIPO] peccaui. [AESCHINUS] quid ait tandem nobis sannio? [SURUS] iam mitis est.
[AESCHINUS] ego ad forum ibō ut hunc absoluam: tu intrō ad illam, ctesiphō.	
[SANNIO] syre, īnsta. [SURUS] eamu': namque hic properat in cyprum. [SANNIO] ne tam quidem	
quam uis: etiam maneō otiosus hic. [SURUS] reddetur: ne time.	
[SANNIO] at ut omne reddat. [SURUS] omne reddet: tace modo ac sequere hac. [SANNIO] sequor.—
[CTESIPO] heus heus syre. [SURUS] em quid est? [CTESIPO] obsecrō hercle tē, hominem istum inpurissimum
quam prīmum absoluitote ne, si magis irritatus siet,	
aliqua ad patrem hoc permanet atque ego tum perpetuō perierim.	
[SURUS] nōn fiet: bonō animō estō: tu cum illa intu' tē oblecta interim	
et lectulos iube sterni nobis et parari cetera.
ego iam trānsacta re conuortam mē domum cum opsoniō.	
[CTESIPO] ita quaesō. quandō hoc bene successit, hilarem hunc sumamus diem.

[SOSTRATA] obsecro, mea nutrix, quid nunc fiet? [CANTARA] quid fiet, rogas?
rēctē edepol sperō. modo dolores, mea tu, occipiunt primulum:	
iam nunc times, quasi numquam adfueris, numquam tute pepereris?
[SOSTRATA] miseram mē, neminem habeō solae sumu': geta autem hic nōn adest	
nec quem ad obstetricem mittam, nec qui accersat aeschinum.	
[CANTARA] pol is quidem iam hic aderit: nam numquam unum intermittit diem
quīn semper ueniat. [SOSTRATA] solu' mearum miseriarumst remedium.	
[CANTARA] e re nata meliu' fieri haud potuit quam factumst, era,
quandō uitium oblatumst, quod ad illum attinet potissimum,	
talem, tali genere atque animo, natum ex tanta familia.	
[SOSTRATA] ita pol est ut dici': saluo' nobis deos quaesō ut siet.	

[GETA] nunc illud est quom, si omnia omnēs sua cōnsilia cōnferant	
atque huic malō salutem quaerant, auxili nil adferant,
quod mihique eraeque filiaeque erilist. uae miserō mihi!	
tot res repente circumuallant sē unde emergi nōn potest:	
uis egestas iniustitia solitudō īnfamia.	
hoccin saeclum! ō scelera, ō genera sacrilega, ō hominem inpium!	
[SOSTRATA] mē miseram, quidnam est quod sic uideō timidum et properantem getam?
[GETA] quem neque fides neque iusiurandum neque illum misericordia	
repressit neque reflexit neque quod partus īnstabat prope	
quoi miserae indigne per uim uitium obtulerat. [SOSTRATA] nōn intellego	
satius quae loquitur. [CANTARA] propius obsecrō accedamu', sostrata. [GETA] ah
mē miserum, uix sum compos animi, ita ardeō iracundia.
nil est quod malim quam illam totam familiam dari mi obuiam,	
ut ego iram hanc in eos euomam omnem, dum aegritudō haec est recēns.	
satis mihi id habeam supplici dum illos ulciscar modo.	
seni animam prīmum exstinguerem ipsi qui illud produxit scelus:	
tum autem syrum inpulsorem, uah, quibus illum lacerarem modis!
sublimem medium prīmum arriperem et capite in terra statuerem,	
ut cerebrō dispergat uiam:	
adulēscenti ipsi eriperem oculōs, post haec praecipitem darem:	
ceteros—ruerem agerem raperem tunderem et prosternerem.	
sed cessō eram hoc malō inpertiri propere? [SOSTRATA] reuocemus: geta. [GETA] hem
quisqui's, sineme. [SOSTRATA] ego sum sostrata. [GETA] ubi east? tē ipsam quaeritō.	
sō. tē exspectō: oppidō opportune tē obtulisti mi obuiam.	
ge. era . . [SOSTRATA] quid est? quid trepidas? [GETA] ei mihi! [CANTARA] quid festinās, mi geta?
animam recipe. [GETA] prorsu' . . [SOSTRATA] quid istuc prorsus ergost? [GETA] periimus:	
actumst. [SOSTRATA] eloquere obsecrō tē quid sit. [GETA] iam . . [SOSTRATA] quid iam, geta?
[GETA] aeschinus . . [SOSTRATA] quid is ergo? [GETA] alienus est ab nostra familia. [SOSTRATA] hem	
periī. quare? [GETA] amare occepit aliam. [SOSTRATA] uae miserae mihi!	
[GETA] neque id occulte fert, ab lenone ipsus eripuit palam.	
[SOSTRATA] satin hoc certumst? [GETA] certum: hisce oculis egomet uidi, sostrata. [SOSTRATA] ah	
mē miseram! quid iam credas aut quoi credas? nostrumne aeschinum,
nostram uītam omnium, in quō nostrae spes opesque omnēs sitae	
erant? qui sine hac iurabat sē unum numquam uicturum diem?	
qui sē in sui gremiō positurum puerum dicebat patris,	
ita obsecraturum ut liceret hanc sibi uxōrem ducere?	
[GETA] era, lacrumas mitte ac potiu' quod ad hanc rem opus est porrō prospice:
patiamurne an narremu' quoipiam? [CANTARA] au au, mi homo, sanun es?
an hoc proferendum tibi uidetur esse? [GETA] miquidem nōn placet.	
iam prīmum illum alienō animō a nobis esse res ipsa indicat.	
nunc si hoc palam proferimus ille īnfitias ibit, sat sciō:	
tua fama et gnatae uīta in dubium ueniet. tum si maxume
fateatur, quom amat aliam, nōn est utile hanc illi dari.	
quāpropter quoquō pactō tacitost opus. [SOSTRATA] ah minime gentium:	
nōn faciam. [GETA] quid ages? [SOSTRATA] proferam. [CANTARA] hem, mea sostrata, uide quam rem agis.
[SOSTRATA] peiore res locō nōn potis est esse quam in quō nunc sitast.	
prīmum indotatast: tum praeterea, quae secunda ei dos erat,
periit: prō uirgini dari nuptum nōn potest. hoc relicuomst:	
si īnfitias ibit, testi' mēcum est anulus quem miserat.	
postremo, quandō ego cōnsciā mihi sum a mē culpam esse hanc procul	
neque pretium neque rem ullam intercessisse illa aut mē indignam, geta,	
experiar. [GETA] quid istic? cedō ut meliu' dicas. [SOSTRATA] tu, quantum potest,
abi atque hegioni cognatō huiius rem enarratō omnem ordine:	
nam is nostrō simulō fuit summus et nos coluit maxume.	
[GETA] nam hercle aliu' nemō respiciet nos. [SOSTRATA] propera tu, mea canthara,	
curre, obstetricem accerse, ut quom opu' sit ne in mora nobis siet.	

[DEMEA] disperii! ctesiphonem audiui fīlium
una fuisse in raptione cum aeschinō.	
id miserō restat mihi mali si illum potest,	
qui aliquoi reist, etiam eum ad nequitiem adducere.	
ubi ego illum quaeram? credō abductum in ganeum	
aliquō: persuasit ille inpuru', sat sciō.
sed eccum syrum ire uideō: hinc scibō iam ubi siet.	
atque hercle hic de grege illost: si mē sēnserit	
eum quaeritare, numquam dicet carnufex.	
nōn ostendam id mē uelle. [SURUS] omnem rem modo seni	
quō pactō haberet enarramus ordine:
nil quicquam uidi laetius. [DEMEA] prō iuppiter,	
hominis stultitiam! [SURUS] conlaudauit fīlium:	
mihi, qui id dedissem cōnsilium, egit gratias.	
[DEMEA] disrumpor! [SURUS] argentum adnumerauit ilicō:	
dedit praeterea in sumptum dimidium minae:
id distributum sane est ex sententia. [DEMEA] em	
huic mandes siquid rēctē curatum uelis!	
[SURUS] ehem demea, haud aspexeram tē. quid agitur?	
[DEMEA] quid agatur? uostram nequeō mirari satis	
rationem. [SURUS] est hercle inepta, ne dicam dolo, atque
absurda. piscis ceteros purga, dromō:	
gongrum istum maxumum in aqua sinitō ludere	
tantisper: ubi ego uenero, exossabitur:	
priu' nolō. [DEMEA] haecin flagitia! [SURUS] miquidem nōn placent	
et clamō saepe. salsamenta haec, stephanio,
fac macerentur pulchre. [DEMEA] di uostram fidem,	
utrum studione id sibi habet an laudi putat	
fore si perdiderit gnātum? uae miserō mihi!	
uidere uideor iam diem illum quom hinc egēns	
profugiet aliquō militatum. [SURUS] ō demea,
istuc est sapere, nōn quod ante pedes modost	
uidere sed etiam illa quae futura sunt	
prospicere. [DEMEA] quid? istaec iam penes uos psaltriast?	
[SURUS] ellam intus. [DEMEA] ehō an domist habituru'? [SURUS] credo, ut est	
dementia. [DEMEA] haecin fieri! [SURUS] inepta lenitas
patris et facilitas praua. [DEMEA] fratri' mē quidem	
pudet pigetque. [SURUS] nimium inter uōs, demea, ac	
nōn quia ades praesēns dicō hoc pernimium interest.	
tu quantu' quantu's nil nisi sapientia es,	
ill' somnium. sineres uerō illum tu tuom
facere haec? [DEMEA] sinerem illum? aut nōn sex totis mēnsibus	
prius olfecissem quam ille quicquam coeperet?	
[SURUS] uigilantiam tuam tu mihi narras? [DEMEA] sic siet	
modo ut nunc est quaesō. [SURUS] ut quisque suom uolt esse itast.	
[DEMEA] quid eum? uidistin hodie? [SURUS] tuomne fīlium?
abigam hunc rus. iamdudum aliquid ruri agere arbitror.	
[DEMEA] satin scīs ibi esse? [SURUS] oh qui egomet produxi. [DEMEA] optumest:	
metui ne haereret hic. [SURUS] atque iratum admodum.	
[DEMEA] quid autem? [SURUS] adortust iurgiō fratrem apud forum	
de psaltria istac. [DEMEA] ain uero? [SURUS] uah nil reticuit.
nam ut numerabatur forte argentum, interuenit	
homō de inprouisō: coepit clamare ō aeschine,	
haecin flagitia facere tē! haec tē admittere	
indigna genere nostro! [DEMEA] oh lacrumō gaudio!	
[SURUS] nōn tu hoc argentum perdi' sed uītam tuam.
[DEMEA] saluos sit! spero, est simili' maiorum suom. [SURUS] hui!	
[DEMEA] syre, praeceptorum plenust istōrum ille. [SURUS] phy!	
domi habuit unde disceret. [DEMEA] fit sedulō:	
nil praetermittō: cōnsuefaciō: denique	
īnspicere, tamquam in speculum, in uitas omnium
iubeō atque ex aliis sumere exemplum sibi:	
hoc facitō. [SURUS] rēctē sane. [DEMEA] hoc fugitō. [SURUS] callide.	
[DEMEA] hoc laudist. [SURUS] istaec res est. [DEMEA] hoc uitiō datur.	
[SURUS] probissime. [DEMEA] porrō autem . . [SURUS] nōn hercle otiumst	
nunc mi auscultandi. piscis ex sententia
nactus sum: i mihi ne corrumpantur cautiost.	
nam id nobis tam flagitiumst quam illa, demea,	
nōn facere uobis quae modo dixti: et quod queo	
cōnseruis ad eundem istunc praecipiō modum:	
hoc salsumst, hoc adustumst, hoc lautumst parum:
illud rēctē: iterum sic mementō. sedulo	
moneō quae possum prō mea sapientia:	
postremo, tamquam in speculum, in patinās, demea,	
īnspicere iubeō et moneō quid factō usu' sit.	
inepta haec esse nos quae facimus sentiō:
uerum quid facias? ut homost ita morem geras.	
numquid uis? [DEMEA] mentem uobis meliorem dari.	
[SURUS] tu rus hinc ibi'? [DEMEA] recta. [SURUS] nam quid tu hic agās,	
ubi siquid bene praecipias nemō obtemperat?—	

[DEMEA] ego uerō hinc abeo, quandō is quam ob rem huc ueneram
rus abiit: illum curō unum, ille ad mē attinet:	
quandō ita uolt frater, de istoc ipse uiderit.	
sed quis illic est procul quem uideo? estne hegio	
tribuli' noster? si satis cernō is herclest. uaha	
homō amicu' nobis iam inde a puerō ō di boni,
ne illiu' modi iam magna nobis ciuium	
paenuriast, homō antiqua uirtute ac fide!	
haud citō mali quid ortum ex hoc sit publice.	
quam gaudeo! ubi etiam huiius generi' reliquias	
restare uideo, uah uiuere etiam nunc lubet.
opperiar hominem hic ut salutem et conloquar.	

he. prō di inmortales, facinus indignum, geta!	
quid narras! [GETA] sic est factum. [HEGIO] ex illan familia
tam inliberale facinus esse ortum! ō aeschine,	
pol haud paternum istuc dedisti. [DEMEA] uidelicet
de psaltria hac audiuit: id illi nunc dolet	
alieno, pater is nihili pendit. ei mihi!	
utinam hic prope adesset alicubi atque audiret haec!	
he. nisi facient quae illos aequomst, haud sic auferent.	
[GETA] in tē spes omnis, hegio, nobis sitast:
tē solum habemu', tu es patronu', tu pater:	
ille tibi moriēns nos commendauit senex:	
si deseris tu periimus. [HEGIO] caue dixeris:
neque faciam neque mē satis pie posse arbitror.	
[DEMEA] adibō. saluere hegionem plurumum
iubeō. [HEGIO] oh tē quaerebam ipsum: salue, demea.
[DEMEA] quid autem? [HEGIO] maior fīlius tuos aeschinus,
quem fratri adoptandum dedisti, neque boni	
neque liberalis functus officiumst uiri.	
[DEMEA] quid istuc est? [HEGIO] nostrum amicum noras simulum atque
aequalem. [DEMEA] quidni? [HEGIO] filiam eius uirginem
uitiauit. [DEMEA] hem. [HEGIO] mane: nondum audisti, demea,
quod est grauissimum. [DEMEA] an quid est etiam amplius?	
he. uerō amplius: nam hoc quidem ferundum aliquō modost:	
persuasit nox amor uinum adulēscentia:
humanumst. ubi scit factum, ad matrem uirginis	
uenit ipsus ultrō lacrumāns orāns obsecrāns	
fidem dāns, iurāns sē illam ducturum domum.	
ignotumst tacitumst creditumst. uirgō ex eo	
compressu grauida factast mēnsi' hic decumus est:
ill' bonu' uir nobis psaltriam, si dis placet,	
parauit quicum uiuat, illam deserit.	
[DEMEA] prō certō tu istaec dici'? [HEGIO] mater uirginis
in mediost, ipsa uirgo, res ipsa, hic geta	
praeterea, ut captusest seruolorum, nōn malus
neque iners: alit illās, solus omnem familiam	
sustentat: hunc abduce uinci, quaere rem.	
[GETA] immō hercle extorque, nisi ita factumst, demea.	
postremō nōn negabit: coram ipsum cedō.	
[DEMEA] pudet: nec quid agam nec quid huic respondeam
sciō. [PAMPILUS] {⁴¹intus}⁴¹ miseram mē, differor doloribus!	
iunō lucina, fer opem! serua mē obsecro! [HEGIO] hem
numnam illa quaesō parturit? [GETA] certe, hegiō. [HEGIO] em
illaec fidem nunc uostram inplorat, demea:	
quod uos uis cogit id uoluntate impetret.
haec prīmum ut fiant deos quaesō ut uobis decet.	
sin aliter animu' uoster est, ego, demea,	
summa ui defendam hanc atque illum mortuom.	
cognatu' mihi erat: una a pueris paruolis	
sumus educati: una semper militiae et domi
fuimus: paupertatem una pertulimus grauem.	
quāpropter nitar faciam experiar, denique	
animam relinquam potiu' quam illas deseram.	
quid mihi respondes? [DEMEA] fratrem conueniam, hegiō:	
is quod mi de hac re dederit cōnsilium id sequar.a
he. sed, demea, hoc tu facitō cum animō cogites:
quam uos facillime agiti', quam estis maxume	
potentes dites fortunati nobiles,	
tam maxume uos aequō animō aequa noscere	
oportet, si uos uolti' perhiberi probos.	
[DEMEA] reditō: fient quae fieri aequomst omnia.
he. decet tē facere. geta, duc mē intrō ad sostratam.—	
[DEMEA] nōn mē indicente haec fiunt: utinam hic sit modo	
defunctum! uerum nimia illaec licentia	
profectō euadit in aliquod magnum malum.	
ibō ac requiram fratrem ut in eum haec euomam.

[HEGIO] bonō animō fac sis, sostrata, et istam quod potes
fac cōnsolere. ego micionem, si apud forumst,	
conueniam atque ut res gestast narrabō ordine:	
si est facturus ut sit officium suom,	
faciat: sin aliter de hac re est eius sententia,
respondeat mi, ut quid agam quam prīmum sciam.	

[CTESIPO] ain patrem hinc abisse rus? [SURUS] iamdudum. [CTESIPO] dic sodes. [SURUS] apud uillamst:
nunc quom maxume operis aliquid facere credō. [CTESIPO] utinam quidem!
quod cum salute eius fiat, ita sē defetigarit uelim	
ut triduō hoc perpetuō prorsum e lectō nequeat surgere.
[SURUS] ita fiat, et istoc siqui potis est rectiūs. [CTESIPO] ita: nam hunc diem
misere nimi' cupio, ut coepi, perpetuom in laetitia degere.	
et illud rus nulla alia causa tam male odi nisi quia propest:	
quod si abesset longius,	
priu' nox oppressisset illi quam huc reuorti posset iterum.
nunc ubi mē illic nōn uidebit, iam huc recurret, sat sciō:	
rogitabit mē ubi fuerim: ego hodie totō nōn uidi die.	
quid dicam? [SURUS] nilne in mentemst? [CTESIPO] numquam quicquam. [SURUS] tantō nequior.
cliēns amicus hospes nemost uobis? [CTESIPO] sunt: quid postea?
[SURUS] hisce opera ut data sit? [CTESIPO] quae nōn data sit? nōn potest fieri. [SURUS] potest.
[CTESIPO] interdius: sed si hic pernocto, causae quid dicam, syre?
[SURUS] uah quam uellem etiam noctu amicis operam mos esset dari!	
quīn tu otiosus estō: ego illius sēnsum pulchre calleō.	
quom feruit maxume, tam placidum quam ouem reddō. [CTESIPO] quomodo?
[SURUS] laudarier tē audit lubenter: faciō tē apud illum deum:
uirtutes narrō. [CTESIPO] meas? [SURUS] tuas: homini ilicō lacrumae cadunt
quasi puerō gaudiō. em tibi autem! [CTESIPO] quidnamst? [SURUS] lupus in fabula.
[CTESIPO] pater est? [SURUS] ipsust. [CTESIPO] syre, quid agimu'? [SURUS] fuge modo intrō: ego uiderō.
[CTESIPO] siquid rogabit, nusquam tu mē: audistin? [SURUS] potin ut desinas?

[DEMEA] ne ego homō sum īnfelix: prīmum fratrem nusquam inueniō gentium:
praeterea autem, dum illum quaero, a uilla mercennarium	
uidi: is fīlium negat esse rure. nec quid agam sciō.	
[CTESIPO] syre. [SURUS] quid est? [CTESIPO] men quaerit? [SURUS] uerum. [CTESIPO] periī. [SURUS] quīn tu animō bonō es.
[DEMEA] quid hoc, malum, īnfelicitatis? nequeō satis decernere:	
nisi mē credō huic esse natum rei, ferundis miseriis.
primu' sentiō mala nostra, primu' resciscō omnia,	
primu' porrō obnuntio, aegrē solu' siquid fit ferō.	
[SURUS] rideō hunc: prīmum ait sē scire: is solu' nescit omnia.	
[DEMEA] nunc redeo, si forte frater redierit uisō. [CTESIPO] syre,
obsecrō uide ne ille huc prorsu' sē inruat. [SURUS] etiam taces?
ego cauebō. [CTESIPO] numquam hercle ego hodie istuc committam tibi:
nam mē iam in cellam aliquam cum illa concludam: id tutissimumst.	
[SURUS] age, tamen ego hunc amouebō.— [DEMEA] sed eccum sceleratum syrum.	
[SURUS] nōn hercle hic qui uolt durare quisquam, si sic fit, potest.	
scire equidem uolō quot mihi sint domini: quae haec est miseria?
[DEMEA] quid ille gannit? quid uolt? quid ais, bone uir? est frater domi?	
[SURUS] quid, malum, bone uir mihi narras? equidem periī. [DEMEA] quid tibist?	
[SURUS] rogitas? ctesiphō mē pugnis miserum et istam psaltriam	
usque occidit. [DEMEA] hem quid narras? [SURUS] em uide ut discidit labrum.	
[DEMEA] quam ob rem? [SURUS] mē inpulsore hanc emptam esse ait. [DEMEA] nōn tu eum rus hinc modo
produxe aibas? [SURUS] factum: uerum uenit post īnsaniēns:	
nil pepercit. nōn puduisse uerberare hominem senem!	
quem ego modo puerum tantillum in manibus gestaui meis.	
[DEMEA] laudō: ctesipho, patrissas: abi, uirum tē iudicō.	
[SURUS] laudas? ne ille continebit posthāc, si sapiet, manus.
[DEMEA] fortiter! [SURUS] perquam, quia miseram mulierem et mē seruolum,	
qui referire nōn audebam, uicit: hui perfortiter.	
[DEMEA] nōn potuit melius. idem quod ego sentit tē esse huic rei caput.	
sed estne frater intu'? [SURUS] nōn est. [DEMEA] ubi illum inueniam cogitō.	
[SURUS] sciō ubi sit, uerum hodie numquam mōnstrabō. [DEMEA] hem quid ais? [SURUS] ita.
[DEMEA] dimminuetur tibi quidem iam cerebrum. [SURUS] at nomen nescio	
illius homini', sed locum noui ubi sit. [DEMEA] dic ergō locum.	
[SURUS] nostin porticum apud macellum hanc deorsum? [DEMEA] quidni nouerim?	
[SURUS] praeteritō hac recta platea sursum: ubi eō ueneris,	
cliuo' deorsum uorsum est: hac tē praecipitatō. postea
est ad hanc manum sacellum: ibi angiportum propter est.	
[DEMEA] quodnam? [SURUS] illic ubi etiam caprificu' magna est. [DEMEA] noui. [SURUS] hac pergitō.	
[DEMEA] id quidem angiportum nōn est peruium. [SURUS] uerum hercle. uah	
cēnsen hominem mē esse? erraui: in porticum rursum redi:	
sane hac multō propius ibis et minor est erratiō.
scin cratini huiius ditis aedis? [DEMEA] sciō. [SURUS] ubi eas praeterieris,	
ad sinistram hac recta platea, ubi ad dianae ueneris,	
itō ad dextram: priu' quam ad portam ueniās, apud ipsum lacum	
est pistrilla et exaduorsum fabrica: ibist. [DEMEA] quid ibi facit?	
[SURUS] lectulos—in sole—ilignis pedibu' faciundos dedit.
[DEMEA] ubi poteti' uos: bene sane. sed cessō ad eum pergere?—	
[SURUS] i sane: ego tē exercebō hodie, ut dignus es, silicernium.	
aeschinus odiose cessat: prandium corrumpitur:	
ctesiphō autem in amorest totus. ego iam prospiciam mihi:	
nam iam abibō atque unum quicquid, quod quidem erit bellissimum,
carpam et cyathos sorbilāns paullatim hunc producam diem.	

[MICIO] ego in hac re nil reperiō quam ob rem lauder tantō opere, hegiō:	
meum officium facio, quod peccatum a nobis ortumst corrigō.	
nisi si mē in illō credidisti esse hominum numerō qui ita putant,	
sibi fieri iniuriam ultrō si quam fecere ipsi expostules,
et ultrō accusant. id quia nōn est a mē factum agi' gratias?	
he. ah minime: numquam tē aliter atque es in animum induxi meum.	
sed quaesō ut una mēcum ad matrem uirginis eās, micio,	
atque istaec eadem quae mihi dixti tute dicas mulieri:	
suspicionem hanc propter fratrem eius esse et illam psaltriam.
[MICIO] si ita aequom cēnses aut si ita opus est facto, eamu'. [HEGIO] bene facis:
nam et illic animum iam releuabi', quae dolore ac miseria	
tabescit, et tuō officiō fueri' functu'. sed si aliter putās,	
egomet narrabō quae mihi dixti. [MICIO] immō ego ibō. [HEGIO] bene facis.
omnēs, quibu' res sunt minu' secundae, mage sunt nescioquō modo
suspiciosi: ad contumeliam omnia accipiunt magis:	
propter suam inpotentiam sē semper credunt claudier.	
quāpropter tē ipsum purgare ipsi coram placabilius est.	
[MICIO] et rēctē et uerum dici'. [HEGIO] sequere mē ergō hac intrō. [MICIO] maxume.

[AESCHINUS] discrucior animi:
hocin de inprouisō mali mihi obici tantuma
ut neque quid mē faciam nec quid agam certu' siem!
membra metu debilia sunt: animu' timore obstipuit:	
pectore cōnsistere nil cōnsili quit.	
uaha
quō modo mē ex hac expediam turba?
tanta nunc suspiciō de mē incidit neque ea inmeritō:
sostrata credit mihi mē psaltriam hanc emisse: id anus mi indicium fecit.-
nam ut hinc forte ad obstetricem erat missa, ubi uidi, ilicō
accedo, rogitō pamphilā quid agat, iam partus adsiet,	
eon obstetricem accersat. illa exclamat abi abi iam, aeschine,
satis diu dedisti uerba, sat adhuc tua nos frustratast fides.	
hem quid istuc obsecrō inquam est? ualeās, habeas illam quae placet.	
sēnsī ilicō id illas suspicari, sed mē reprehendi tamen	
nēquid de fratre garrulae illi dicerem ac fieret palam.	
nunc quid faciam? dicam fratris esse hanc? quod minimest opus
usquam ecferri. ac mittō: fieri potis est ut nequa exeat:	
ipsum id metuō ut credant. tot concurrunt ueri similia:	
egomet rapui ipse, egomet solui argentum, ad mē abductast domum.	
haec adeō mea culpa fateor fieri: nōn mē hanc rem patri,	
utut erat gesta, indicasse. exorassem ut eam ducerem.
cessatum usque adhuc est: iam porro, aeschine, expergiscere!	
nunc hoc primumst: ad illas ibō ut purgem mē: accedam ad fores.	
periī! horrescō semper ubi pultare hasce occipiō miser.	
heus heus aeschinus ego sum: aperite aliquis actutum ostium.	
prodit nescioquis: concedam huc. [MICIO] ita uti dixi, sostrata,
facite: ego aeschinum conueniam, ut quomodō acta haec sunt sciat.	
sed quis ostium hic pultauit? [AESCHINUS] pater hercle est: periī. [MICIO] aeschine,	
[AESCHINUS] quid huic hic negotist? [MICIO] tune has pepulisti fores?	
tacet. quor nōn ludō hunc aliquantisper? melius est,	
quandoquidem hoc numquam mihi ipse uoluit credere.
nil mihi respondes? [AESCHINUS] nōn equidem istās, quod sciam.	
[MICIO] ita? nam mirabar quid hic negoti esset tibi.	
erubuit: salua res est. [AESCHINUS] dic sodes, pater,	
tibi uerō quid istic est rei? [MICIO] nil mihi quidem.	
amicu' quidam mē a forō abduxit modo
huc—aduocatum sibi. [AESCHINUS] quid? [MICIO] ego dicam tibi:	
habitant hic quaedam mulieres pauperculae:	
ut opinor, eas nōn nosse tē, et certō scio,	
neque enim diu huc migrarunt. [AESCHINUS] quid tum postea?	
[MICIO] uirgō est cum matre. [AESCHINUS] perge. [MICIO] haec uirgō orbast patre:
hic meus amicus illi genere est proxumus:	
huic leges cogunt nubere hanc. [AESCHINUS] periī! [MICIO] quid est?	
[AESCHINUS] nil: rēctē: perge. [MICIO] is uenit ut sēcum auehat,	
nam habitat mileti. [AESCHINUS] hem uirginem ut sēcum auehat?	
[MICIO] sic est. [AESCHINUS] miletum usque obsecro? [MICIO] ita. [AESCHINUS] animō malest.
quid ipsae? quid aiunt? [MICIO] quid illas cēnses? nil enim.	
commenta mater est esse ex aliō uiro	
nescioquō puerum natum, neque eum nominat:	
priorem esse illum, nōn oportere huic dari.	
[AESCHINUS] ehō nonne haec iusta tibi uidentur postea?
[MICIO] nōn. [AESCHINUS] obsecrō nōn? an illam hinc abducet, pater?	
[MICIO] quid illam ni abducat? [AESCHINUS] factum a uobis duriter	
inmisericorditerque atque etiam, si est, pater,	
dicendum magis aperte, inliberaliter.	
[MICIO] quam ob rem? [AESCHINUS] rogas mē? quid illi tandem creditis
fore animi miserō qui illam cōnsueuit prior,	
qui īnfelix haud sciō an illam misere nunc amet,	
quom hanc sibi uidebit praesēns praesenti eripi,	
abduci ab oculis? facinus indignum, pater!	
[MICIO] qua ratione istuc? quis despondit? quis dedit?
quoi quandō nupsit? auctor his rebus quis est?	
quor duxit alienam? [AESCHINUS] an sedere oportuit	
domi uirginem tam grandem dum cognatus huc	
illim ueniret exspectantem? haec, mi pater,	
tē dicere aequom fuit et id defendere.
[MICIO] ridiculum! aduorsumne illum causam dicerem	
quoi ueneram aduocatu'? sed quid ista, aeschine,	
nostra? aut quid nobis cum illis? abeamus. quid est?	
quid lacrumas? [AESCHINUS] pater, obsecro, ausculta. [MICIO] aeschine, audiui omnia	
et sciō: nam tē amo, quō mage quae agi' curae sunt mihi.
[AESCHINUS] ita uelim mē promerentem ames dum uiuās, mi pater,	
ut mē hoc delictum admisisse in mē, id mihi uehementer dolet	
et mē tui pudet. [MICIO] credō hercle, nam ingenium noui tuom	
liberale: sed uereor ne indiligēns nimium sies.	
in qua ciuitate tandem tē arbitrare uiuere?
uirginem uitiasti quam tē nōn ius fuerat tangere.	
iam id peccatum prīmum sane magnum, at humanum tamen:	
fecere alii saepe item boni. at postquam id euenit, cedo	
numquid circumspexti? aut numquid tute prospexti tibi	
quid fieret, qua fieret? si tē mi ipsum puduit proloqui,
qua resciscerem? haec dum dubitās, mēnses abierunt decem.	
prodidisti tē et illam miseram et gnātum, quod quidem in tē fuit.	
quid? credebas dormienti haec tibi cōnfecturos deos?	
et illam sine tua opera in cubiculum iri deductum domum?	
nolim ceterarum rerum tē socordem eodem modo.
bonō animō es, duces uxōrem. [AESCHINUS] hem. [MICIO] bonō animō es inquam. [AESCHINUS] pater,	
obsecro, nunc ludi' tu mē? [MICIO] ego tē? quam ob rem? [AESCHINUS] nesciō:	
quia tam misere hoc esse cupiō uerum, eō uereor magis.	
[MICIO] abi domum ac deos conprecare ut uxōrem accersas: abi.	
[AESCHINUS] quid? iam uxōrem? [MICIO] iam. [AESCHINUS] iam? [MICIO] iam quantum potest. [AESCHINUS] di mē, pater,
omnēs oderint ni mage tē quam oculos nunc ego amō meos.	
[MICIO] quid? quam illam? [AESCHINUS] aeque. [MICIO] perbenigne. [AESCHINUS] quid? ille ubist milesius?	
[MICIO] periit abiit nauem escendit. sed quor cessas? [AESCHINUS] abi, pater,	
tu potius deos conprecare: nam tibi eos certō scio,	
quō uir melior multō es quam ego, obtemperaturos magis.
[MICIO] ego eō intrō ut quae opu' sunt parentur: tu fac ut dixi, si sapis.—	
[AESCHINUS] quid hoc est negoti? hoc est patrem esse aut hoc est fīlium esse?	
si frater aut sodalis esset, qui mage morem gereret?	
hic nōn amandus, hicine nōn gestandus in sinust? hem.	
itaque adeō magnam mi iniicit sua commoditate curam
ne inprudēns forte faciam quod nōlit: sciēns cauebō.	
sed cessō ire intrō, ne morae meis nuptiis egomet siem?	

[DEMEA] defessu' sum ambulandō: ut, syre, tē cum tua	
mōnstratione magnu' perdat iuppiter!	
perreptaui usque omne oppidum: ad portam, ad lacum,
quō nōn? neque illi fabrica ulla erat nec fratrem homo	
uidisse sē aibat quisquam. nunc uerō domi	
certum obsidere est usque donec redierit.	

[MICIO] ibo, illis dicam nullam esse in nobis moram.	
[DEMEA] sed eccum ipsum. tē iamdudum quaero, miciō.
[MICIO] quidnam? [DEMEA] ferō alia flagitia ad tē ingentia	
boni illius adulēscentis. [MICIO] ecce autem! [DEMEA] noua,	
capitalia. [MICIO] ohe iam. [DEMEA] ah nescis qui uir sit. [MICIO] sciō.	
[DEMEA] ah stulte, tu de psaltria mē somnias	
agere: hoc peccatum in uirginemst ciuem. [MICIO] sciō.
[DEMEA] ohō scīs et patere? [MICIO] quidni patiar? [DEMEA] dic mihi,	
nōn clamas? nōn īnsanis? [MICIO] nōn: malim quidem . .	
[DEMEA] puer natust. [MICIO] di bene uortant! [DEMEA] uirgō nil habet.	
[MICIO] audiui. [DEMEA] et ducenda indotatast. [MICIO] scilicet.	
[DEMEA] quid nunc futurumst? [MICIO] id enim quod res ipsa fert:
illinc huc trānsferetur uirgō. [DEMEA] ō iuppiter,	
istocin pactō oportet? [MICIO] quid faciam amplius?	
[DEMEA] quid facias? si nōn ipsa re tibi istuc dolet,	
simulare certe est homini'. [MICIO] quīn iam uirginem	
despondi: res compositast: fiunt nuptiae:
dempsi metum omnem: haec mage sunt homini'. [DEMEA] ceterum	
placet tibi factum, micio? [MICIO] nōn, si queam	
mutare. nunc quom nōn queo, animō aequō ferō.	
ita uitast hominum quasi quom ludas tesseris:	
si illud quod maxume opus est iactu nōn cadit,
illud quod cecidit forte, id arte ut corrigas.	
[DEMEA] corrector! nemp tua arte uiginti minae	
prō psaltria periere: quae quantum potest	
aliquō abiciundast, si nōn pretiō at gratiis.	
[MICIO] neque est neque illam sane studeō uendere.
[DEMEA] quid igitur facies? [MICIO] domi erit. [DEMEA] prō diuom fidem!	
meretrix et materfamilias una in domo?	
[MICIO] quor nōn? [DEMEA] sanum tē credis esse? [MICIO] equidem arbitror.	
[DEMEA] ita mē di ament, ut uideō tuam ego ineptiam,	
facturum credō ut habeas quicum cantites.
[MICIO] quor nōn? [DEMEA] et noua nupta eadem haec discet? [MICIO] scilicet.	
[DEMEA] tu inter eas restim ductāns saltabis? [MICIO] probe.	
[DEMEA] probe? [MICIO] et tu nobiscum una, si opu' sit. [DEMEA] ei mihi!	
nōn tē haec pudent? [MICIO] iam uerō omitte, demea,	
tuam istanc iracundiam atque ita uti decet
hilarum ac lubentem fac tē gnati in nuptiis.	
ego hos conuenio, post huc redeō.— [DEMEA] ō iuppiter,	
hancin uītam! hoscin mōrēs! hanc dementiam!	
uxor sine dote ueniet: intu' psaltriast:	
domu' sumptuosa: adulescēns luxu perditus:
senex delirāns. ipsa si cupiat salus,	
seruare prorsu' nōn potest hanc familiam.

[SURUS] edepol, syrisce, tē curasti molliter
lauteque munus administrasti tuom:	
abi. sed postquam intu' sum omnium rerum satur,
prodeambulare huc lubitum est. [DEMEA] illud sis uide:	
exemplum disciplinae! [SURUS] ecce autem hic adest	
senex noster. quid fit? quid tu es tristis? [DEMEA] oh scelus!	
[SURUS] ohe iam! tu uerba fundis hic, sapientia?	
[DEMEA] tun si meus esses, [SURUS] dis quidem esses, demea,
ac tuam rem cōnstabilisses. [DEMEA] exempla omnibus	
curarem ut esses. [SURUS] quam ob rem? quid fēcī? [DEMEA] rogas?	
in ipsa turba atque in peccatō maxumo,	
quod uix sedatum satis est, potatis, scelus,	
quasi re bene gesta. [SURUS] sane nollem huc exitum.

[DROMO] heus syre, rogat tē ctesiphō ut redeas. [SURUS] abi.—
[DEMEA] quid ctesiphonem hic narrat? [SURUS] nil. [DEMEA] ehō carnufex,	
est ctesiphō intu'? [SURUS] nōn est. [DEMEA] quor hic nominat?	
[SURUS] est aliu' quidam, parasitaster paullulus:	
nostin? [DEMEA] iam scibō. [SURUS] quid agi'? quō abis? [DEMEA] mitte mē.
[SURUS] noli inquam. [DEMEA] nōn manum abstines, mastigia?	
an tibi iam mauis cerebrum dispergam hic? [SURUS] abit.—	
edepol comissatorem haud sane commodum,	
praesertim ctesiphoni! quid ego nunc agam?	
nisi, dum haec silescunt turbae, intereā in angulum
aliquō abeam atque edormiscam hoc uilli: sic agam.	

[MICIO] parata a nobis sunt, ita ut dixi, sostrata:
ubi uis . . quisnam a mē pepulit tam grauiter fores?	
[DEMEA] ei mihi! quid faciam? quid agam? quid clamem aut querar?	
ō caelum, ō terra, ō maria neptuni! [MICIO] em tibi!
resciuit omnem rem: id nunc clamat: ilicet:	
paratae lites: succurrendumst. [DEMEA] eccum adest	
communi' corruptela nostrum liberum.	
[MICIO] tandem reprime iracundiam atque ad tē redi.	
[DEMEA] repressi redii, mittō maledicta omnia:
rem ipsam putemu'. dictum hoc inter nos fuit	
ex tē adeō ortumst ne tu curares meum	
neue ego tuom? responde. [MICIO] factumst, nōn negō.	
[DEMEA] quor nunc apud tē potat? quor recipis meum?	
quor emis amicam, micio? numqui minus
mihi idem ius aequomst esse? quid mecumst tibi?	
quandō ego tuom nōn curo, ne cura meum.	
[MICIO] nōn aequom dici'. [DEMEA] nōn? [MICIO] nam uetu' uerbum hoc quidemst,	
communia esse amicorum inter sē omnia.	
[DEMEA] facete! nunc demum istaec nata oratiost?
[MICIO] ausculta paucis nisi molestumst, demea.	
principio, si id tē mordet, sumptum filii	
quem faciunt, quaesō hoc facitō tēcum cogites:	
tu illos duō ōlim prō re tolerabas tua,	
quod satis putabas tua bona ambobus fore,
et mē tum uxōrem credidisti scilicet	
ducturum. eandem illam rationem antiquam optine:	
cōnserua quaere parce, fac quam plurumum	
illis relinquās, gloriam tu istam optine.	
mea, quae praeter spem euenere, utantur sine.
de summa nil decedet: quod hinc accesserit	
id de lucrō putatō esse omne. haec si uoles	
in animō uere cogitare, demea,	
et mihi et tibi et illis dempseris molestiam.	
[DEMEA] mittō rem: cōnsuetudinem amborum . . [MICIO] mane:
sciō: istuc ibam. multa in homine, demea,	
signa īnsunt ex quibu' coniectura facile fit,	
duō quom idem faciunt saepe, ut possis dicere	
hoc licet inpune facere huic, illi nōn licet,	
nōn quō dissimili' res sit sed quō is qui facit.
quae ego inesse illis uideo, ut cōnfidam fore	
ita ut uolumu'. uideō eos sapere intellegere, in loco	
uereri, inter sē amare: scire est liberum	
ingenium atque animum: quouis illos tu die	
redducas. at enim metuas ne ab re sint tamen
omissiores paullō. ō noster demea,	
ad omnia alia aetate sapimus rectius:	
solum unum hoc uitium adfert senectus hominibus:	
adtentiores sumus ad rem omnēs quam sat est:	
quod illos sat aetas acuet. [DEMEA] ne nimium modo
bonae tuae istae nos rationes, micio,	
et tuos iste animus aequo' subuortat. [MICIO] tace:	
nōn fiet. mitte iam istaec: da tē hodie mihi:	
exporge frontem. [DEMEA] scilicet ita tempu' fert:	
faciundumst. ceterum ego rus cras cum filiō
cum primō luci ibō hinc. [MICIO] de nocte cēnseō:	
hodie modo hilarum tē face. [DEMEA] et istam psaltriam	
una illuc mēcum hinc abstraham. [MICIO] pugnaueris:	
eō pactō prorsum illi adligaris fīlium.	
modo facitō ut illam serues. [DEMEA] ego istuc uidero,
atque ibi fauillae plena, fumi ac pollinis	
coquendō sit faxō et molendō: praeter haec	
meridie ipsō faciam ut stipulam colligat:	
tam excoctam reddam atque atram quam carbost. [MICIO] placet:	
nunc mihi uidere sapere. atque equidem fīlium
tum, etiam si nōlit, cogam ut cum illa una cubet.	
[DEMEA] derides? fortunatu's qui istō animō sies.	
ego sentiō . . [MICIO] ah pergisne? [DEMEA] iam iam desinō.	
[MICIO] i ergō intrō, et quoi reist ei rei hilarum hunc sumamus diem.	

[DEMEA] numquam ita quisquam bene subducta ratione ad uītam fuit
quīn res aetas usu' semper aliquid adportet noui,	
aliquid moneat: ut illa quae tē scisse credas nesciās,	
et quae tibi putaris prima, in experiundō ut repudies.	
quod nunc mi euenit: nam ego uītam duram quam uixi usque adhuc	
iam decursō spatiō omittō. id quam ob rem? re ipsa repperi
facilitate nil esse homini meliu' neque clementia.	
id esse uerum ex mē atque ex fratre quoiuis facilest noscere.	
ill' suam semper egit uītam in otio, in conuiuiis,	
clemēns placidu', nulli laedere ōs, adridere omnibus:	
sibi uixit, sibi sumptum fecit: omnēs bene dicunt, amant.
ego ille agresti' saeuo' tristi' parcu' truculentus tenax	
duxi uxōrem: quam ibi miseriam uidi! nati filii,	
alia cura. heia autem, dum studeō illis ut quam plurumum	
facerem, contriui in quaerundō uītam atque aetatem meam:	
nunc exacta aetate hoc fructi prō labore ab eis fero,
odium: ille alter sine labore patria potitur commoda.	
illum amant, mē fugitant: illi credunt cōnsilia omnia,	
illum diligunt, apud illum sunt ambo, ego desertu' sum:	
illum ut uiuat optant, meam autem mortem exspectant scilicet.	
ita eos meō labore eductos maxumō hic fecit suos
paullō sumptu: miseriam omnem ego capio, hic potitur gaudia.	
age age, nunciam experiamur contra ecquid ego possiem	
blande dicere aut benigne facere, quandō hoc prouocat.	
ego quoque a meis mē amari et magni pendi postulō:	
si id fit dandō atque obsequendo, nōn posteriores feram.
deerit: id mea minime refert qui sum natu maxumus.	

[SURUS] heus demea, orat frater ne abeas longius.	
[DEMEA] quis homo? ō syre noster, salue: quid fit? quid agitur?	
[SURUS] rēctē. [DEMEA] optumest. iam nunc haec tria prīmum addidi	
praeter naturam: ō noster, quid fit? quid agitur?
seruom haud inliberalem praebes tē et tibi	
lubēns bene faxim. [SURUS] grātiam habeō. [DEMEA] atqui, syre,	
hoc uerumst et ipsa re experiere propediem.	

[GETA] era, ego huc ad hos prouisō quam mox uirginem	
accersant. sed eccum demeam. saluos sies.
[DEMEA] ō qui uocare? [GETA] geta. [DEMEA] geta, hominem maxumi	
preti tē esse hodie iudicaui animō meō.	
nam is mihi profectost seruo' spectatus satis	
quoi dominu' curaest, ita uti tibi sēnsī, geta,	
et tibi ob eam rem, siquid usus uenerit,
lubēns bene faxim. meditor esse adfabilis,	
et bene procedit. [GETA] bonus es quom haec existumas.	
[DEMEA] paullatim plebem primulum faciō meam.	

[AESCHINUS] occidunt mequidem dum nimi' sanctas nuptias	
student facere: in adparandō cōnsumunt diem.
[DEMEA] quid agitur, aeschine? [AESCHINUS] ehem, pater mi, tu hic eras?	
[DEMEA] tuos hercle uerō et animō et natura pater,	
qui tē amat plus quam hosce oculos. sed quor nōn domum	
uxōrem accersi'? [AESCHINUS] cupiō: uerum hoc mihi moraest,	
tibicina et hymenaeum qui cantent. [DEMEA] ehō
uin tu huic seni auscultare? [AESCHINUS] quid? [DEMEA] missa haec face,	
hymenaeum turbas lampadas tibicinās,	
atque hanc in hortō maceriam iube dirui	
quantum potest: hac trānsfer: unam fac domum:	
trānsduce et matrem et familiam omnem ad nos. [AESCHINUS] placet,
pater lepidissime. [DEMEA] euge! iam lepidus uocor.	
fratri aedes fient peruiae, turbam domum	
adducet, et sumptu amittet multa: quid mea?	
ego lepidus ineō grātiam. iube nunciam	
dinumeret illi babylō uiginti minas.
syre, cessas ire ac facere? [SURUS] quid ago? [DEMEA] dirue.	
tu illas abi et trānsduce. [GETA] di tibi, demea,	
bene faciant, quom tē uideō nostrae familiae	
tam ex animō factum uelle. [DEMEA] dignos arbitror.—	
quid tu ais? [AESCHINUS] sic opinor. [DEMEA] multō rectiust
quam illam puerperam hac nunc duci per uiam	
aegrotam. [AESCHINUS] nil enim meliu' uidi, mi pater.	
[DEMEA] sic soleō. sed eccum miciō egreditur foras.	

[MICIO] iubet frater? ubi is est? tun iubes hoc, demea?	
[DEMEA] ego uerō iubeō et hac re et aliis omnibus
quam maxume unam facere nos hanc familiam,	
colere adiuuare adiungere. [AESCHINUS] ita quaeso, pater.	
[MICIO] haud aliter cēnseō. [DEMEA] immō hercle ita nobis decet.	
prīmum huiius uxorist mater. [MICIO] est. quid postea?	
[DEMEA] proba et modesta. [MICIO] ita aiunt. [DEMEA] natu grandior.
[MICIO] sciō. [DEMEA] parere iamdiu haec per annos nōn potest:	
nec qui eam respiciat quisquam est: solast. [MICIO] quam hic rem agit?	
[DEMEA] hanc tē aequomst ducere, et tē operam ut fiat dare.	
[MICIO] mē ducere autem? [DEMEA] tē. [MICIO] mē? [DEMEA] tē inquam. [MICIO] ineptis. [DEMEA] si tu sis homo,	
hic faciat. [AESCHINUS] mi pater! [MICIO] quid tu autem huic, asine, auscultas? [DEMEA] nil agis:
fieri aliter nōn potest. [MICIO] deliras. [AESCHINUS] sine tē exorem. mi pater.	
[MICIO] īnsanis: aufer. [DEMEA] age, da ueniam filiō. [MICIO] satin sanus es?	
ego nouo' maritus annō demum quintō et sexagēnsumo	
fiam atque anum decrepitam ducam? idne estis auctores mihi?	
[AESCHINUS] face: promisi ego illis. [MICIO] promisti autem? de tē largitor, puer.
[DEMEA] age, quid siquid tē maius oret? [MICIO] quasi nōn hoc sit maxumum.	
[DEMEA] da ueniam. [AESCHINUS] ne grauare. [DEMEA] fac, promitte. [MICIO] nōn omittitis?	
[AESCHINUS] nōn, nisi tē exorem. [MICIO] uis est haec quidem. [DEMEA] age prolixe, miciō.	
[MICIO] etsi hoc mihi prauom ineptum absurdum atque alienum a uīta mea	
uidetur, si uos tantō opere istuc uolti', fiat. [AESCHINUS] bene facis.
meritō tē amō. [DEMEA] uerum . . quid ego dicam, hoc quom cōnfit quod uolo?	
[MICIO] quid nunc quod restat? [DEMEA] hegio—est his cognatu' proxumus	
adfini' nobis, pauper: bene nos aliquid facere illi decet.	
[MICIO] quid facere? [DEMEA] agellist hic sub urbe paullum quod locitas foras:	
huic demu' qui fruatur. [MICIO] paullum id autemst? [DEMEA] si multumst, tamen
faciundumst: prō patre huic est, bonus est, noster est: rēctē datur.	
postremō nōn meum illud uerbum faciō quod tu, micio,	
bene et sapienter dixti dudum: uitium commune omniumst	
quod nimium ad rem in senecta adtenti sumus? hanc maculam nos decet	
effugere. et dictumst uere et re ipsa fieri oportet. [MICIO] gaudeō.
quid istic? dabitur quandō quidem hic uolt. [AESCHINUS] mi pater!	
[DEMEA] nunc tu germanu's pariter animō et corpore.	
suō sibi gladiō hunc iugulō. [SURUS] factumst quod iussisti, demea.	
[DEMEA] frugi homo's. ergō edepol hodie mea quidem sententia	
iudicō syrum fieri esse aequom liberum. [MICIO] istunc liberum?
quodnam ob factum? [DEMEA] multa. [SURUS] ō noster demea, edepol uir bonu's.	
ego istos uobis usque a pueris curaui ambō sedulō:	
docui monui bene praecepi semper quae potui omnia.	
[DEMEA] res apparet. et quidem porrō haec, opsonare cum fide,	
scortum adducere, adparare de die conuiuium:
nōn mediocris hominis haec sunt officia. [SURUS] ō lepidum caput!	
[DEMEA] postremō hodie in psaltria hac emunda hic adiutor fuit,	
hic curauit: prodesse aequomst: alii meliores erunt.	
denique hic uolt fieri. [MICIO] uin tu hoc fieri? [AESCHINUS] cupiō. [MICIO] si quidem hoc	
uolti': syre, ehō accede huc ad mē: liber estō. [SURUS] bene facis.
omnibu' grātiam habeō et seorsum tibi praeterea, demea.	
[DEMEA] gaudeō. [AESCHINUS] et ego. [SURUS] credō. utinam hoc perpetuom fiat gaudium,	
phrygiam ut uxōrem meam una mēcum uideam liberam!	
[DEMEA] optumam quidem mulierem. [SURUS] et quidem tuō nepoti huiius fīliō	
hodie prima mammam dedit haec. [DEMEA] hercle uerō serio,
siquidem prima dedit, haud dubiumst quīn emitti aequom siet.	
[MICIO] ob eam rem? [DEMEA] ob eam. postremō a mē argentum quantist sumitō.	
[SURUS] di tibi, demea, omnēs semper omnia optata offerant!	
[MICIO] syre, processisti hodie pulchre. [DEMEA] siquidem porro, micio,	
tu tuom officium facies atque huic aliquid paullum prae manu
dederis, unde utatur, reddet tibi citō. [MICIO] istoc uilius.	
[DEMEA] frugi homost. [SURUS] reddam hercle: da modo. [AESCHINUS] age, pater! [MICIO] post cōnsulam.	
[DEMEA] faciet. [SURUS] ō uir optume! [AESCHINUS] ō pater mi festiuissime!	
[MICIO] quid istuc? quae res tam repente mōrēs mutauit tuos?	
quod prolubium? quae istaec subitast largitas? [DEMEA] dicam tibi:
ut id ostenderem, quod tē istī facilem et festiuom putant,	
id nōn fieri ex uera uīta neque adeō ex aequō et bono,	
sed ex adsentandō indulgendō et largiendo, miciō.	
nunc adeō si ob eam rem uobis mea uīta inuisa, aeschine, est,	
quia nōn iusta iniusta, prorsus omnia omninō obsequor,
missa faciō: effundite emite, facite quod uobis lubet.	
sed si id uolti' potiu', quae uos propter adulēscentiam	
minu' uideti', magis inpēnse cupiti', cōnsulitis parum,	
haec reprehendere et corrigere mē et obsecundare in loco,	
ecce mē qui id faciam uobis. [AESCHINUS] tibi, pater, permittimus:
plus scīs quid opu' factost. sed de fratre quid fiet? [DEMEA] sinō:	
habeat: in istac finem faciat. [MICIO] istuc rēctē. [CANTOR] plaudite!