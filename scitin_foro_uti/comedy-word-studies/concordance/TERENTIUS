[ANDRIA]

[PROLOGUS] poeta quom primum animum ad scribendum appulit:
id sibi negoti credidit solum dari:
populo ut placerent quas fecisset fabulas.
uerum aliter euenire multo intellegit:
nam in prologis scribundis operam abutitur:
non qui argumentum narret: sed qui maleuoli
ueteris poetae maledictis respondeat.
nunc quam rem uitio dent quaeso animum aduortite.
menander fecit andriam et perinthiam.
qui utramuis recte norit, ambas nouerit;
non ita dissimili sunt argumento: et tamen
dissimili oratione sunt factae ac stilo.
quae conuenere in andriam ex perinthia,
fatetur transtulisse atque usum pro suis.
id isti uituperant factum: atque in eo disputant,
contaminari non decere fabulas.
faciuntne intellegendo ut nil intellegant:
qui quom hunc accusant, naeuium plautum ennium
accusant: quos hic noster auctores habet:
quorum aemulari exoptat neglegentiam:
potius quam istorum obscuram diligentiam.
dehinc ut quiescant porro moneo: et desinant
maledicere: malefacta ne noscant sua.
fauete, adeste aequo animo et rem cognoscite:
ut pernoscatis: ecquid spei sit relicuom,
posthac quas faciet de integro comoedias,
spectandae an exigendae sint uobis prius.

[SIMO] uos istaec intro auferte; abite. sosia:
ades dum: paucis te uolo. [SOSIA] dictum puta:	
nemp' ut curentur recte haec? [SIMO] immo aliud. [SOSIA] quid est
quod tibi mea ars efficere hoc possit amplius?	
[SIMO] nil istac opus est arte ad hanc rem quam paro:	
sed eis quas semper in te intellexi sitas:	
fide et taciturnitate. [SOSIA] exspecto quid uelis.	
[SIMO] ego postquam te emi: a paruolo ut semper tibi
apud me iusta et clemens fuerit seruitus	
scis. feci ex seruo ut esses libertus mihi:	
propterea quod seruibas liberaliter;	
quod habui summum pretium, persolui tibi.	
[SOSIA] in memoria habeo. [SIMO] haud muto [SOSIA] factum gaudeo
si tibi quid feci aut facio quod placeat, simo,	
et id gratum fuisse aduorsum te habeo gratiam.	
sed hoc mihi molestumst; nam istaec commemoratio	
quasi exprobratiost inmemoris benefici.	
quin tu uno uerbo dic quid est quod me uelis.
[SIMO] ita faciam. hoc primum in hac re praedico tibi:	
quas credis esse has non sunt uerae nuptiae.	
[SOSIA] quor simulas igitur? [SIMO] rem omnem a principio audies:	
eo pacto et gnati uitam et consilium meum	
cognosces et quid facere in hac re te uelim.
nam is postquam excessit ex ephebis, sosia, et	
†liberius uiuendi fuit potestas† nam antea	
qui scire posses aut ingenium noscere,	
dum aetas metus magister prohibebant? [SOSIA] itast.	
[SIMO] quod plerique omnes faciunt adulescentuli,
ut animum ad aliquod studium adiungant, aut equos	
alere aut canes ad uenandum aut ad philosophos,	
horum ille nil egregie praeter cetera	
studebat et tamen omnia haec mediocriter.	
gaudebam. [SOSIA] non iniuria; nam id arbitror
adprime in uita esse utile, ut nequid nimis.	
[SIMO] sic uita erat: facile omnis perferre ac pati;	
cum quibus erat quomque una is sese dedere,	
eorum obsequi studiis, aduersus nemini,	
numquam praeponens se illis; ita ut facillume
sine inuidia laudem inuenias et amicos pares.	
[SOSIA] sapienter uitam instituit; namque hoc tempore	
obsequium amicos, ueritas odium parit.	
[SIMO] interea mulier quaedam abhinc triennium	
ex andro commigrauit huc uiciniae,
inopia et cognatorum neglegentia	
coacta, egregia forma atque aetate integra.	
[SOSIA] ei, uereor nequid andria adportet mali!	
[SIMO] primo haec pudice uitam parce ac duriter	
agebat, lana ac tela uictum quaeritans;
sed postquam amans accessit pretium pollicens	
unus et item alter, ita ut ingeniumst omnium	
hominum ab labore procliue ad lubidinem,	
accepit condicionem, dehinc quaestum occipit.	
qui tum illam amabant forte, ita ut fit, filium
perduxere illuc, secum ut una esset, meum.	
egomet continuo mecum "certe captus est:	
habet". obseruabam mane illorum seruolos	
uenientis aut abeuntis: rogitabam "heus puer,	
dic sodes, quis heri chrysidem habuit?" nam andriae
illi id erat nomen. [SOSIA] teneo. [SIMO] phaedrum aut cliniam	
dicebant aut niceratum; †nam i tres tum simul†	
amabant. "eho quid pamphilus?" "quid? symbolam	
dedit, cenauit." gaudebam. item alio die	
quaerebam: comperibam nil ad pamphilum
quicquam attinere. enimuero spectatum satis	
putabam et magnum exemplum continentiae;	
nam qui cum ingeniis conflictatur eius modi	
neque commouetur animus in ea re tamen,	
scias posse habere iam ipsum suae uitae modum.
quom id mihi placebat tum uno ore omnes omnia	
bona dicere et laudare fortunas meas,	
qui gnatum haberem tali ingenio praeditum.	
quid uerbis opus est? hac fama inpulsus chremes	
ultro ad me uenit, unicam gnatam suam
cum dote summa filio uxorem ut daret.	
placuit: despondi. hic nuptiis dictust dies.	
[SOSIA] quid obstat quor non uerae fiant? [SIMO] audies.	
ferme in diebu' paucis quibus haec acta sunt	
chrysis uicina haec moritur. [SOSIA] o factum bene!
beasti; ei metui a chryside. [SIMO] ibi tum filius	
cum illis qui amabant chrysidem una aderat frequens;	
curabat una funu'; tristis interim,	
nonnumquam conlacrumabat. placuit tum id mihi.	
sic cogitabam "hic paruae consuetudinis
causa huiu' mortem tam fert familiariter:	
quid si ipse amasset? quid hic mihi faciet patri?"	
haec ego putabam esse omnia humani ingeni	
mansuetique animi officia. quid multis moror?	
egomet quoque eiu' causa in funus prodeo,
nil suspicans etiam mali. [SOSIA] hem quid id est? [SIMO] scies.	
ecfertur; imus. interea inter mulieres	
quae ibi aderant forte unam aspicio adulescentulam	
forma . . [SOSIA] bona fortasse. [SIMO] et uoltu, sosia,	
adeo modesto, adeo uenusto ut nil supra.
quia tum mihi lamentari praeter ceteras	
uisast et quia erat forma praeter ceteras	
honesta ac liberali, accedo ad pedisequas,	
quae sit rogo: sororem esse aiunt chrysidis.	
percussit ilico animum. attat hoc illud est,
hinc illae lacrumae, haec illast misericordia.	
[SOSIA] quam timeo quorsum euadas! [SIMO] funus interim	
procedit: sequimur; ad sepulcrum uenimus;	
in ignem inpositast; fletur. interea haec soror	
quam dixi ad flammam accessit inprudentius,
sati' cum periclo. ibi tum exanimatus pamphilus	
bene dissimulatum amorem et celatum indicat:	
adcurrit; mediam mulierem complectitur:	
"mea glycerium," inquit "quid agis? quor te is perditum?"	
tum illa, ut consuetum facile amorem cerneres,
reiecit se in eum flens quam familiariter!	
[SOSIA] quid ais? [SIMO] redeo inde iratus atque aegre ferens;	
nec satis ad obiurgandum causae. diceret	
"quid feci? quid commerui aut peccaui, pater?	
quae sese in ignem inicere uoluit, prohibui
seruaui." honesta oratiost. [SOSIA] recte putas;	
nam si illum obiurges uitae qui auxilium tulit,	
quid facias illi qui dederit damnum aut malum?	
[SIMO] uenit chremes postridie ad me clamitans:	
indignum facinu'; comperisse pamphilum
pro uxore habere hanc peregrinam. ego illud sedulo	
negare factum. ille instat factum. denique	
ita tum discedo ab illo, ut qui se filiam	
neget daturum. [SOSIA] non tu ibi gnatum . . ? [SIMO] ne haec quidem	
sati' uehemens causa ad obiurgandum. [SOSIA] qui? cedo.
[SIMO] "tute ipse his rebu' finem praescripsti, pater:	
prope adest quom alieno more uiuendumst mihi:	
sine nunc meo me uiuere interea modo."	
[SOSIA] qui igitur relictus est obiurgandi locus?	
[SIMO] si propter amorem uxorem nolet ducere:
ea primum ab illo animum aduortenda iniuriast;	
et nunc id operam do, ut per falsas nuptias	
uera obiurgandi causa sit, si deneget;	
simul sceleratu' dauo' siquid consili	
habet, ut consumat nunc quom nil obsint doli;
quem ego credo manibu' pedibu'que obnixe omnia	
facturum, magis id adeo mihi ut incommodet	
quam ut obsequatur gnato. [SOSIA] quapropter? [SIMO] rogas?	
mala mens, malus animu'. quem quidem ego si sensero . .	
sed quid opust uerbis? sin eueniat quod uolo,
in pamphilo ut nil sit morae, restat chremes	
cui mi expurgandus est: et spero confore.	
nunc tuomst officium has bene ut adsimules nuptias,	
perterrefacias dauom, obserues filium	
quid agat, quid cum illo consili captet. [SOSIA] sat est:
curabo. [SIMO] eamu' nunciam intro: i prae, sequar.	

[SIMO] non dubiumst quin uxorem nolit filius;	
ita dauom modo timere sensi, ubi nuptias	
futuras esse audiuit. sed ipse exit foras.	
[DAUOS] mirabar hoc si sic abiret et eri semper lenitas
uerebar quorsum euaderet.	
qui postquam audierat non datum iri filio uxorem suo,	
numquam quoiquam nostrum uerbum fecit neque id aegre tulit.	
[SIMO] at nunc faciet neque, ut opinor, sine tuo magno malo.	
[DAUOS] id uoluit nos sic necopinantis duci falso gaudio,
sperantis iam amoto metu, interoscitantis opprimi,	
ne esset spatium cogitandi ad disturbandas nuptias:	
astute. [SIMO] carnufex quae loquitur? [DAUOS] erus est neque prouideram.	
[SIMO] daue. [DAUOS] hem quid est? [SIMO] eho dum ad me. [DAUOS] quid hic uolt? [SIMO] quid ais? [DAUOS] qua de re? [SIMO] rogas?	
meum gnatum rumor est amare. [DAUOS] id populu' curat scilicet.
[SIMO] hoccin agis an non? [DAUOS] ego uero istuc. [SIMO] sed nunc ea me exquirere	
iniqui patris est; nam quod antehac fecit nil ad me attinet.	
dum tempus ad eam rem tulit, siui animum ut expleret suom;	
nunc hic dies aliam uitam defert, alios mores postulat:	
dehinc postulo siue aequomst te oro, daue, ut redeat iam in uiam.
hoc quid sit? omnes qui amant grauiter sibi dari uxorem ferunt.	
[DAUOS] ita aiunt. [SIMO] tum siquis magistrum cepit ad eam rem inprobum,	
ipsum animum aegrotum ad deteriorem partem plerumque adplicat.	
[DAUOS] non hercle intellego. [SIMO] non? hem. [DAUOS] non: dauo' sum, non oedipus.	
[SIMO] nempe ergo aperte uis quae restant me loqui? [DAUOS] sane quidem.
[SIMO] si sensero hodie quicquam in his te nuptiis	
fallaciae conari quo fiant minus,	
aut uelle in ea re ostendi quam sis callidus,	
uerberibu' caesum te in pistrinum, daue, dedam usque ad necem,	
ea lege atque omine ut, si te inde exemerim, ego pro te molam.
quid, hoc intellextin? an nondum etiam ne hoc quidem? [DAUOS] immo callide:	
ita aperte ipsam rem modo locutu's, nil circum itione usus es.	
[SIMO] ubiuis faciliu' passu' sim quam in hac re me deludier.	
[DAUOS] bona uerba, quaeso! [SIMO] inrides? nil me falli'. sed dico tibi:	
ne temere facias; neque tu haud dicas tibi non praedictum: caue!

[DAUOS] enimuero, daue, nil locist segnitiae neque socordiae,	
quantum intellexi modo senis sententiam de nuptiis:	
quae si non astu prouidentur, me aut erum pessum dabunt.	
nec quid agam certumst, pamphilumne adiutem an auscultem seni.	
si illum relinquo, eius uitae timeo; sin opitulor, huius minas,
quoi uerba dare difficilest: primum iam de amore hoc comperit;	
me infensu' seruat nequam faciam in nuptiis fallaciam.	
si senserit, perii: aut si lubitum fuerit, causam ceperit	
quo iure quaque iniuria praecipitem me in pistrinum dabit.	
ad haec mala hoc mi accedit etiam: haec andria,
siue ista uxor siue amicast, grauida e pamphilost.	
audireque eorumst operae pretium audaciam	
nam inceptiost amentium, haud amantium:	
quidquid peperisset decreuerunt tollere.	
et fingunt quandam inter se nunc fallaciam
ciuem atticam esse hanc: "fuit olim quidam senex	
mercator; nauim is fregit apud andrum insulam;	
is obiit mortem." ibi tum hanc eiectam chrysidis	
patrem recepisse orbam paruam. fabulae!	
miquidem hercle non fit ueri simile; atque ipsis commentum placet.
sed mysis ab ea egreditur. at ego hinc me ad forum ut	
conueniam pamphilum, ne de hac re pater inprudentem opprimat.	

[MYSIS] audiui, archylis, iamdudum: lesbiam adduci iubes.	
sane pol illa temulentast mulier et temeraria	
nec sati' digna quoi committas primo partu mulierem.
tamen eam adducam? inportunitatem spectate aniculae	
quia compotrix eius est. di, date facultatem obsecro	
huic pariundi atque illi in aliis potiu' peccandi locum.	
sed quidnam pamphilum exanimatum uideo? uereor quid siet.	
opperiar, ut sciam num quid nam haec turba tristitiae adferat.

[PAMPILUS] hoccinest humanum factu aut inceptu? hoccinest officium patris?	
[MYSIS] quid illud est? [PAMPILUS] pro deum fidem quid est, si haec non contumeliast?
uxorem decrerat dare sese mi hodie: nonne oportuit	
praescisse me ante? nonne priu' communicatum oportuit?	
[MUSIS] miseram me, quod uerbum audio!
[PAMPILUS] quid? chremes, qui denegarat se commissurum mihi	
gnatam suam uxorem, id mutauit quia me inmutatum uidet?	
itane obstinate operam dat ut me a glycerio miserum abstrahat?	
quod si fit pereo funditus.	
adeon hominem esse inuenustum aut infelicem quemquam ut ego sum!
pro deum atque hominum fidem!	
nullon ego chremeti' pacto adfinitatem effugere potero?	
quot modis contemptu' spretu'! facta transacta omnia. hem	
repudiatu' repetor. quam ob rem? nisi si id est quod suspicor:	
aliquid monstri alunt: ea quoniam nemini obtrudi potest,
itur ad me. [MUSIS] oratio haec me miseram exanimauit metu.
[PAMPILUS] nam quid ego dicam de patre? ah	
tantamne rem tam neglegenter agere! praeteriens modo	
mi apud forum "uxor tibi ducendast, pamphile, hodie" inquit: "para,	
abi domum." id mihi uisust dicere "abi cito ac suspende te."
obstipui. censen me uerbum potuisse ullum proloqui? aut	
ullam causam, ineptam saltem falsam iniquam? obmutui.	
quod si ego rescissem id priu', quid facerem siquis nunc me roget:	
aliquid facerem ut hoc ne facerem. sed nunc quid primum exsequar?	
tot me inpediunt curae, quae meum animum diuorsae trahunt:
amor, misericordia huiu', nuptiarum sollicitatio,	
tum patri' pudor, qui me tam leni passus est animo usque adhuc	
quae meo quomque animo lubitumst facere. eine ego ut aduorser? ei mihi!	
incertumst quid agam. [MUSIS] misera timeo "incertum" hoc quorsus accidat.
sed nunc peropust aut hunc cum ipsa aut de illa aliquid me aduorsum hunc loqui:
dum in dubiost animu', paullo momento huc uel illuc impellitur.	
[PAMPILUS] quis hic loquitur? mysis, salue. [MUSIS] o salue, pamphile. [PAMPILUS] quid agit? [MUSIS] rogas?
laborat e dolore atque ex hoc misera sollicitast, diem	
quia olim in hunc sunt constitutae nuptiae. tum autem hoc timet,	
ne deseras se. [PAMPILUS] hem egone istuc conari queam?
egon propter me illam decipi miseram sinam,	
quae mihi suom animum atque omnem uitam credidit,	
quam ego animo egregie caram pro uxore habuerim?	
bene et pudice eius doctum atque eductum sinam	
coactum egestate ingenium inmutarier?
non faciam. [MUSIS] haud uerear si in te solo sit situm;
sed uim ut queas ferre. [PAMPILUS] adeon me ignauom putas,	
adeon porro ingratum aut inhumanum aut ferum,	
ut neque me consuetudo neque amor neque pudor	
commoueat neque commoneat ut seruem fidem?
[MUSIS] unum hoc scio, hanc meritam esse ut memor esses sui.
[PAMPILUS] memor essem? o mysis mysis, etiam nunc mihi	
scripta illa dicta sunt in animo chrysidis	
de glycerio. iam ferme moriens me uocat:	
accessi; uos semotae: nos soli: incipit
"mi pamphile, huiu' formam atque aetatem uides,	
nec clam te est quam illi nunc utraeque inutiles	
et ad pudicitiam et ad rem tutandam sient.	
quod ego per hanc te dexteram oro et genium tuom,	
per tuam fidem perque huiu' solitudinem
te obtestor ne abs te hanc segreges neu deseras.	
si te in germani fratri' dilexi loco	
siue haec te solum semper fecit maxumi	
seu tibi morigera fuit in rebus omnibus,	
te isti uirum do, amicum tutorem patrem;
bona nostra haec tibi permitto et tuae mando fidei."	
hanc mi in manum dat; mors continuo ipsam occupat.	
accepi: acceptam seruabo. [MUSIS] ita spero quidem.
[PAMPILUS] sed quor tu abis ab illa? [MUSIS] obstetricem accerso. [PAMPILUS] propera. atque audin?
uerbum unum caue de nuptiis, ne ad morbum hoc etiam . . [MUSIS] teneo.

[CARINUS] quid ais, byrria? daturne illa pamphilo hodie nuptum? [BURRIA] sic est.
[CARINUS] qui scis? [BURRIA] apud forum modo e dauo audiui. [CARINUS] uae misero mihi!
ut animus in spe atque in timore usque antehac attentus fuit,	
ita, postquam adempta spes est, lassu' cura confectus stupet.	
[BURRIA] quaeso edepol, charine, quoniam non potest id fieri quod uis,
id uelis quod possit. [CARINUS] nil uolo aliud nisi philumenam. [BURRIA] ah
quanto satiust te id dare operam qui istum amorem ex animo amoueas tuo,	
quam id loqui quo mage lubido frustra incendatur tua!	
[CARINUS] facile omnes quom ualemu' recta consilia aegrotis damus.
tu si hic sis aliter sentias. [BURRIA] age age, ut lubet. [CARINUS] sed pamphilum
uideo. omnia experiri certumst priu' quam pereo. [BURRIA] quid hic agit?
[CARINUS] ipsum hunc orabo, huic supplicabo, amorem huic narrabo meum:
credo impetrabo ut aliquot saltem nuptiis prodat dies:	
interea fiet aliquid, spero. [BURRIA] id "aliquid" nil est. [CARINUS] byrria,
quid tibi uidetur? adeon ad eum? [BURRIA] quidni? si nil impetres,
ut te arbitretur sibi paratum moechum, si illam duxerit.	
[CARINUS] abin hinc in malam rem cum suspicione istac, scelus?
[PAMPILUS] charinum uideo. salue. [CARINUS] o salue, pamphile:
ad te aduenio spem salutem auxilium consilium expetens.	
[PAMPILUS] neque pol consili locum habeo neque ad auxilium copiam.
sed istuc quidnamst? [CARINUS] hodie uxorem ducis? [PAMPILUS] aiunt. [CARINUS] pamphile,
si id facis, hodie postremum me uides. [PAMPILUS] quid ita? [CARINUS] ei mihi,
uereor dicere: huic dic quaeso, byrria. [BURRIA] ego dicam. [PAMPILUS] quid est?
[BURRIA] sponsam hic tuam amat. [PAMPILUS] ne iste haud mecum sentit. eho dum dic mihi:
num quid nam ampliu' tibi cum illa fuit, charine? [CARINUS] aha, pamphile,
nil. [PAMPILUS] quam uellem! [CARINUS] nunc te per amicitiam et per amorem obsecro,
principio ut ne ducas. [PAMPILUS] dabo equidem operam. [CARINUS] sed si id non potest
aut tibi nuptiae hae sunt cordi, [PAMPILUS] cordi! [CARINUS] saltem aliquot dies
profer, dum proficiscor aliquo ne uideam. [PAMPILUS] audi nunciam:	
ego, charine, ne utiquam officium liberi esse hominis puto,
quom is nil mereat, postulare id gratiae adponi sibi.	
nuptias effugere ego istas malo quam tu adipiscier.	
[CARINUS] reddidisti animum. [PAMPILUS] nunc siquid potes aut tu aut hic byrria,
facite fingite inuenite efficite qui detur tibi;	
ego id agam mihi qui ne detur. [CARINUS] sat habeo. [PAMPILUS] dauom optume
uideo, quoius consilio fretu' sum. [CARINUS] at tu hercle haud quicquam mihi,
nisi ea quae nil opu' sunt scire. fugin hinc? [BURRIA] ego uero ac lubens.

[DAUOS] di boni, boni quid porto? sed ubi inueniam pamphilum,	
ut metum in quo nunc est adimam atque expleam animum gaudio?	
[CARINUS] laetus est nescioquid. [PAMPILUS] nil est: nondum haec resciuit mala.
[DAUOS] quem ego nunc credo, si iam audierit sibi paratas nuptias . .	
[CARINUS] audin tu illum? [DAUOS] toto me oppido exanimatum quaerere.
sed ubi quaeram? quo nunc primum intendam? [CARINUS] cessas conloqui?
[DAUOS] habeo. [PAMPILUS] daue, ades resiste. [DAUOS] quis homost, qui me . . ? o pamphile,	
te ipsum quaero. eugae, charine! ambo opportune: uos uolo.
[PAMPILUS] daue, perii. [DAUOS] quin tu hoc audi. [CARINUS] interii. [DAUOS] quid timeas scio.
[PAMPILUS] mea quidem hercle certe in dubio uitast. [DAUOS] et quid tu, scio.	
[PAMPILUS] nuptiae mi . . [DAUOS] etsi scio? [PAMPILUS] hodie . . [DAUOS] obtundis, tam etsi intellego?	
id paues ne ducas tu illam; tu autem ut ducas. [CARINUS] rem tenes.
[PAMPILUS] istuc ipsum. [DAUOS] atque istuc ipsum nil periclist: me uide.
[PAMPILUS] obsecro te, quam primum hoc me libera miserum metu. [DAUOS] em	
libero: uxorem tibi non dat iam chremes. [PAMPILUS] qui scis? [DAUOS] scio.	
tuo' pater modo me prehendit: ait tibi uxorem dare	
hodie, item alia multa quae nunc non est narrandi locus.	
continuo ad te properans percurro ad forum ut dicam haec tibi.
ubi te non inuenio ibi escendo in quendam excelsum locum,	
circumspicio: nusquam. forte ibi huiu' uideo byrriam;	
rogo: negat uidisse. mihi molestum; quid agam cogito.	
redeunti interea ex ipsa re mi incidit suspicio "hem	
paullulum opsoni; ipsu' tristis; de inprouiso nuptiae:
non cohaerent." [PAMPILUS] quorsu' nam istuc? [DAUOS] ego me continuo ad chremem.	
quom illo aduenio, solitudo ante ostium: iam id gaudeo.	
[CARINUS] recte dici'. [PAMPILUS] perge. [DAUOS] maneo. interea intro ire neminem
uideo, exire neminem; matronam nullam in aedibus,	
nil ornati, nil tumulti: accessi; intro aspexi. [PAMPILUS] scio:
magnum signum. [DAUOS] num uidentur conuenire haec nuptiis?	
[PAMPILUS] non opinor, daue. [DAUOS] "opinor" narras? non recte accipis:	
certa res est. etiam puerum inde abiens conueni chremi:	
holera et pisciculos minutos ferre obolo in cenam seni.	
[CARINUS] liberatu' sum hodie, daue, tua opera. [DAUOS] ac nullus quidem.
[CARINUS] quid ita? nempe huic prorsus illam non dat. [DAUOS] ridiculum caput,
quasi necesse sit, si huic non dat, te illam uxorem ducere,	
nisi uides, nisi senis amicos oras ambis. [CARINUS] bene mones:
ibo, etsi hercle saepe iam me spes haec frustratast. uale.	

[PAMPILUS] quid igitur sibi uolt pater? quor simulat? [DAUOS] ego dicam tibi.
si id suscenseat nunc quia non det tibi uxorem chremes,	
ipsu' sibi esse iniuriu' uideatur, neque id iniuria,	
priu' quam tuom ut sese habeat animum ad nuptias perspexerit:	
sed si tu negaris ducere, ibi culpam in te transferet:	
tum illae turbae fient. [PAMPILUS] quiduis patiar. [DAUOS] pater est, pamphile:
difficilest. tum haec solast mulier. dictum ac factum inuenerit	
aliquam causam quam ob rem eiciat oppido. [PAMPILUS] eiciat? [DAUOS] cito.	
[PAMPILUS] cedo igitur quid faciam, daue? [DAUOS] dic te ducturum. [PAMPILUS] hem. [DAUOS] quid est?	
[PAMPILUS] egon dicam? [DAUOS] quor non? [PAMPILUS] numquam faciam. [DAUOS] ne nega.	
[PAMPILUS] suadere noli. [DAUOS] ex ea re quid fiat uide.
[PAMPILUS] ut ab illa excludar, hoc concludar. [DAUOS] non itast.	
nempe hoc sic esse opinor: dicturum patrem	
"ducas uolo hodie uxorem"; tu "ducam" inquies:	
cedo quid iurgabit tecum? hic reddes omnia.	
quae nunc sunt certa ei consilia, incerta ut sient
sine omni periclo. nam hoc haud dubiumst quin chremes	
tibi non det gnatam; nec tu ea causa minueris	
haec quae facis, ne is mutet suam sententiam.	
patri dic uelle, ut, quom uelit, tibi iure irasci non queat.	
nam quod tu speres "propulsabo facile uxorem his moribus;
dabit nemo": inueniet inopem potiu' quam te corrumpi sinat.	
sed si te aequo animo ferre accipiet, neglegentem feceris;	
aliam otiosu' quaeret: interea aliquid acciderit boni.	
[PAMPILUS] itan credis? [DAUOS] haud dubium id quidemst. [PAMPILUS] uide quo me inducas. [DAUOS] quin taces?	
[PAMPILUS] dicam. puerum autem ne resciscat mi esse ex illa cautiost;
nam pollicitus sum suscepturum. [DAUOS] o facinus audax! [PAMPILUS] hanc fidem	
sibi me obsecrauit, qui se sciret non deserturum, ut darem.	
[DAUOS] curabitur. sed pater adest. caue te esse tristem sentiat.	
simo dauos PAMPHILUS	
[SIMO] reuiso quid agant aut quid captent consili.	
[DAUOS] hic nunc non dubitat quin te ducturum neges.
uenit meditatus alicunde ex solo loco:	
orationem sperat inuenisse se	
qui differat te: proin tu fac apud te ut sies.	
[PAMPILUS] modo ut possim, daue! [DAUOS] crede inquam hoc mihi, pamphile,	
numquam hodie tecum commutaturum patrem
unum esse uerbum, si te dices ducere.	

[BURRIA] eru' me relictis rebu' iussit pamphilum
hodie obseruare, ut quid ageret de nuptiis	
scirem: id propterea nunc hunc uenientem sequor.	
ipsum adeo praesto uideo cum dauo: hoc agam.
[SIMO] utrumque adesse uideo. [DAUOS] em serua. [SIMO] pamphile.	
[DAUOS] quasi de inprouiso respice ad eum. [PAMPILUS] ehem pater.	
[DAUOS] probe. [SIMO] hodie uxorem ducas, ut dixi, uolo.	
[BURRIA] nunc nostrae timeo parti quid hic respondeat.
[PAMPILUS] neque istic neque alibi tibi erit usquam in me mora. [BURRIA] hem.
[DAUOS] obmutuit. [BURRIA] quid dixit? [SIMO] facis ut te decet,
quom istuc quod postulo impetro cum gratia.	
[DAUOS] sum uerus? [BURRIA] eru', quantum audio, uxore excidit.
[SIMO] i nunciam intro, ne in mora, quom opu' sit, sies.	
[PAMPILUS] eo.— [BURRIA] nullane in re esse quoiquam homini fidem!
uerum illud uerbumst, uolgo quod dici solet,	
omnis sibi malle melius esse quam alteri.	
ego illam uidi: uirginem forma bona	
memini uideri: quo aequior sum pamphilo,	
si se illam in somnis quam illum amplecti maluit.
renuntiabo, ut pro hoc malo mihi det malum.	

[DAUOS] hic nunc me credit aliquam sibi fallaciam	
portare et ea me hic restitisse gratia.	
[SIMO] quid dauo' narrat? [DAUOS] aeque quicquam nunc quidem.	
[SIMO] nilne? hem. [DAUOS] nil prorsus. [SIMO] atqui exspectabam quidem.
[DAUOS] praeter spem euenit, sentio: hoc male habet uirum.	
[SIMO] potin es mihi uerum dicere? [DAUOS] nil facilius.	
[SIMO] num illi molestae quidpiam haec sunt nuptiae	
propter huiusce hospitai consuetudinem?	
[DAUOS] nil hercle; aut, si adeo, biduist aut tridui
haec sollicitudo: nosti? deinde desinet.	
etenim ipsu' secum eam rem reputauit uia.	
[SIMO] laudo. [DAUOS] dum licitumst ei dumque aetas tulit,	
amauit; tum id clam: cauit ne umquam infamiae	
ea res sibi esset, ut uirum fortem decet.
nunc uxore opus est: animum ad uxorem adpulit.	
[SIMO] subtristi' uisus est esse aliquantum mihi.	
[DAUOS] nil propter hanc rem, sed est quod suscenset tibi.	
[SIMO] quidnamst? [DAUOS] puerilest. [SIMO] quid id est? [DAUOS] nil. [SIMO] quin dic, quid est?	
[DAUOS] ait nimium parce facere sumptum. [SIMO] mene? [DAUOS] te.
"uix" inquit "drachumis est opsonatum decem:	
non filio uidetur uxorem dare.	
quem" inquit "uocabo ad cenam meorum aequalium	
potissumum nunc?" et, quod dicendum hic siet,	
tu quoque perparce nimium: non laudo. [SIMO] tace.
[DAUOS] commoui. [SIMO] ego istaec recte ut fiant uidero.	
quidnam hoc est rei? quid hic uolt ueterator sibi?	
nam si hic malist quicquam, em illic est huic rei caput.

ACTUS III	

mysis simo dauos lesbia glycerium	

[MUSIS] ita pol quidem res est, ut dixti, lesbia:
fidelem haud ferme mulieri inuenias uirum.
[SIMO] ab andriast ancilla haec. [DAUOS] quid narras? ita est.	
[MUSIS] sed hic pamphilus . . [SIMO] quid dicit? [MUSIS] firmauit fidem. [SIMO] hem.
[DAUOS] utinam aut hic surdus aut haec muta facta sit!	
[MUSIS] nam quod peperisset iussit tolli. [SIMO] o iuppiter,
quid ego audio? actumst, siquidem haec uera praedicat.
[LESBIA] bonum ingenium narras adulescentis. [MUSIS] optumum
sed sequere me intro, ne in mora illi sis. [LESBIA] sequor.—
[DAUOS] quod remedium nunc huic malo inueniam? [SIMO] quid hoc?	
adeon est demens? ex peregrina? iam scio: ah	
uix tandem sensi stolidu'. [DAUOS] quid hic sensisse ait?
[SIMO] haec primum adfertur iam mi ab hoc fallacia:	
hanc simulant parere, quo chremetem absterreant.	
[GLUCERIUM] intus iuno lucina, fer opem, serua me, obsecro.
[SIMO] hui tam cito? ridiculum: postquam ante ostium	
me audiuit stare, adproperat. non sat commode
diuisa sunt temporibu' tibi, daue, haec. [DAUOS] mihin?	
[SIMO] num inmemores discipuli? [DAUOS] ego quid narres nescio.	
[SIMO] hicin me si inparatum in ueris nuptiis	
adortus esset, quos mihi ludos redderet!	
nunc huius periclo fit, ego in portu nauigo.

[LESBIA] adhuc, archylis, quae adsolent quaeque oportent
signa esse ad salutem, omnia huic esse uideo.	
nunc primum fac istaec ut lauet; poste deinde,	
quod iussi dari bibere et quantum imperaui,	
date; mox ego huc reuortor.
per ecastor scitu' puer est natu' pamphilo.	
deos quaeso ut sit superstes, quandoquidem ipsest ingenio bono,	
quomque huic est ueritus optumae adulescenti facere iniuriam.—	
[SIMO] uel hoc quis non credat, qui te norit, abs te esse ortum? [DAUOS] quidnam id est?	
[SIMO] non imperabat coram quid opu' facto esset puerperae,
sed postquam egressast, illis quae sunt intu' clamat de uia	
o daue, itan contemnor abs te? aut itane tandem idoneus	
tibi uideor esse quem tam aperte fallere incipias dolis?	
saltem accurate, ut metui uidear certe, si resciuerim.	
[DAUOS] certe hercle nunc hic se ipsu' fallit, haud ego. [SIMO] edixin tibi,
interminatu' sum ne faceres? num ueritus? quid re tulit?	
credon tibi hoc nunc, peperisse hanc e pamphilo?	
[DAUOS] teneo quid erret et quid agam habeo. [SIMO] quid taces?	
[DAUOS] quid credas? quasi non tibi renuntiata sint haec sic fore.	
[SIMO] mihin quisquam? [DAUOS] eho an tute intellexti hoc adsimularier? [SIMO] inrideor.
[DAUOS] renuntiatumst; nam qui istaec tibi incidit suspicio?	
[SIMO] qui? quia te noram. [DAUOS] quasi tu dicas factum id consilio meo.	
[SIMO] certe enim scio. [DAUOS] non sati' me pernosti etiam quali' sim, simo.	
[SIMO] egon te? [DAUOS] sed siquid tibi narrare occepi, continuo dari	
tibi uerba censes. [SIMO] falso! [DAUOS] itaque hercle nil iam muttire audeo.
[SIMO] hoc ego scio unum, neminem peperisse hic. [DAUOS] intellexti;	
sed nilo setius referetur mox huc puer ante ostium.	
id ego iam nunc tibi, ere, renuntio futurum, ut sis sciens,	
ne tu hoc mihi posteriu' dicas daui factum consilio aut dolis.	
prorsus a me opinionem hanc tuam esse ego amotam uolo.
[SIMO] unde id scis? [DAUOS] audiui et credo: multa concurrunt simul	
qui coniecturam hanc nunc facio. iam prius haec se e pamphilo	
grauidam dixit esse: inuentumst falsum. nunc, postquam uidet	
nuptias domi adparari, missast ancilla ilico	
obstetricem accersitum ad eam et puerum ut adferret simul.
hoc nisi fit, puerum ut tu uideas, nil mouentur nuptiae.	
[SIMO] quid ais? quom intellexeras	
id consilium capere, quor non dixti extemplo pamphilo?	
[DAUOS] quis igitur eum ab illa abstraxit nisi ego? nam omnes nos quidem	
scimu' quam misere hanc amarit: nunc sibi uxorem expetit.
postremo id mihi da negoti; tu tamenidem has nuptias	
perge facere ita ut facis, et id spero adiuturos deos.	
[SIMO] immo abi intro: ibi me opperire et quod parato opus est para.—	
non inpulit me haec nunc omnino ut crederem;	
atque haud scio an quae dixit sint uera omnia,
sed parui pendo: illud mihi multo maxumumst	
quod mihi pollicitust ipsu' gnatu'. nunc chremem	
conueniam, orabo gnato uxorem: si impetro,	
quid alias malim quam hodie has fieri nuptias?	
nam gnatu' quod pollicitust, haud dubiumst mihi, id
si nolit, quin eum merito possim cogere.	
atque adeo in ipso tempore eccum ipsum obuiam.	

[SIMO] iubeo chremetem . . [CREMES] o te ipsum quaerebam. [SIMO] et ego te. [CREMES] optato aduenis.
aliquot me adierunt, ex te auditum qui aibant hodie filiam	
meam nubere tuo gnato; id uiso tune an illi insaniant.
[SIMO] ausculta pauca: et quid ego te uelim et tu quod quaeris scies.	
[CREMES] ausculto: loquere quid uelis.
[SIMO] per te deos oro et nostram amicitiam, chreme,	
quae incepta a paruis cum aetate adcreuit simul,	
perque unicam gnatam tuam et gnatum meum,
quoius tibi potestas summa seruandi datur,	
ut me adiuues in hac re atque ita uti nuptiae	
fuerant futurae, fiant. [CREMES] ah ne me obsecra:
quasi hoc te orando a me impetrare oporteat.	
alium esse censes nunc me atque olim quom dabam?
si in remst utrique ut fiant, accersi iube;	
sed si ex ea re plus malist quam commodi	
utrique, id oro te in commune ut consulas,	
quasi si illa tua sit pamphilique ego sim pater.	
[SIMO] immo ita uolo itaque postulo ut fiat, chreme,
neque postulem abs te ni ipsa res moneat. [CREMES] quid est?
[SIMO] irae sunt inter glycerium et gnatum. [CREMES] audio.
[SIMO] ita magnae ut sperem posse auelli. [CREMES] fabulae!
[SIMO] profecto sic est. [CREMES] sic hercle ut dicam tibi:
amantium irae amoris integratiost.
[SIMO] em id te oro ut ante eamu', dum tempus datur	
dumque eius lubido occlusast contumeliis,	
priu' quam harum scelera et lacrumae confictae dolis	
redducunt animum aegrotum ad misericordiam,	
uxorem demu'. spero consuetudine et
coniugio liberali deuinctum, chreme,	
dehinc facile ex illis sese emersurum malis.	
[CREMES] tibi ita hoc uidetur; at ego non posse arbitror
neque illum hanc perpetuo habere neque me perpeti.	
[SIMO] qui scis ergo istuc, nisi periclum feceris?
[CREMES] at istuc periclum in filia fieri grauest.
[SIMO] nempe incommoditas denique huc omnis redit	
si eueniat, quod di prohibeant, discessio.	
at si corrigitur, quot commoditates uide:	
principio amico filium restitueris,
tibi generum firmum et filiae inuenies uirum.	
[CREMES] quid istic? si ita istuc animum induxti esse utile,
nolo tibi ullum commodum in me claudier.	
[SIMO] merito te semper maxumi feci, chreme.	
[CREMES] sed quid ais? [SIMO] quid? [CREMES] qui scis eos nunc discordare inter se?
[SIMO] ipsu' mihi dauo', qui intumust eorum consiliis, dixit;	
et is mihi persuadet nuptias quantum queam ut maturem.	
num censes faceret, filium nisi sciret eadem haec uelle?	
tute adeo iam eius audies uerba. heus euocate huc dauom.	
atque eccum uideo ipsum foras exire. [DAUOS] ad te ibam. [SIMO] quidnamst?
[DAUOS] quor uxor non accersitur? iam aduesperascit. [SIMO] audin?	
ego dudum non nil ueritu' sum, daue, abs te ne faceres idem	
quod uolgu' seruorum solet, dolis ut me deluderes	
propterea quod amat filiūs. [DAUOS] egon istuc facerem? [SIMO] credidi,	
idque adeo metuens uos celaui quod nunc dicam. [DAUOS] quid? [SIMO] scies;
nam propemodum habeo iam fidem. [DAUOS] tandem cognosti qui siem?	
[SIMO] non fuerant nuptiae futurae. [DAUOS] quid? non? [SIMO] sed ea gratia	
simulaui uos ut pertemptarem. [DAUOS] quid ais? [SIMO] sic res est. [DAUOS] uide:	
numquam istuc quiui ego intellegere. uah consilium callidum!	
[SIMO] hoc audi: ut hinc te intro ire iussi, opportune hic fit mi obuiam. [DAUOS] hem
numnam perimu'? [SIMO] narro huic quae tu dudum narrasti mihi.	
[DAUOS] quidnam audio? [SIMO] gnatam ut det oro uixque id exoro. [DAUOS] occidi. [SIMO] hem	
quid dixti? [DAUOS] optume inquam factum. [SIMO] nunc per hunc nullast mora.	
[CREMES] domum modo ibo, ut adparetur dicam, atque huc renuntio.—
[SIMO] nunc te oro, daue, quoniam solu' mi effecisti has nuptias . .
[DAUOS] ego uero solu'. [SIMO] corrigere mihi gnatum porro enitere.	
[DAUOS] faciam hercle sedulo. [SIMO] potes nunc, dum animus inritatus est.	
[DAUOS] quiescas. [SIMO] age igitur, ubi nunc est ipsu'? [DAUOS] mirum ni domist.	
[SIMO] ibo ad eum atque eadem haec quae tibi dixi dicam idem illi.— [DAUOS] nullu' sum.	
quid causaest quin hinc in pistrinum recta proficiscar uia?
nil est preci loci relictum: iam perturbaui omnia:	
erum fefelli; in nuptias conieci erilem filium;	
feci hodie ut fierent, insperante hoc atque inuito pamphilo.	
em astutias! quod si quiessem, nil euenisset mali.	
sed eccum ipsum uideo: occidi.
utinam mihi esset aliquid hic quo nunc me praecipitem darem!	

[PAMPILUS] ubi illicest scelu' qui perdidit me? [DAUOS] perii. [PAMPILUS] atque hoc confiteor iure	
mi obtigisse, quandoquidem tam iners, tam nulli consili sum.	
seruon fortunas meas me commisisse futtili!	
ego pretium ob stultitiam fero: sed inultum numquam id auferet.
[DAUOS] posthac incolumem sat scio fore me, nunc si deuito hoc malum.	
[PAMPILUS] nam quid ego nunc dicam patri? negabon uelle me, modo	
qui sum pollicitu' ducere? qua audacia id facere audeam?	
nec quid nunc me faciam scio. [DAUOS] nec mequidem, atque id ago sedulo.	
dicam aliquid me inuenturum, ut huic malo aliquam productem moram.
[PAMPILUS] oh! [DAUOS] uisu' sum [PAMPILUS] eho dum, bone uir, quid ais? uiden me consiliis tuis	
miserum inpeditum esse? [DAUOS] at iam expediam. [PAMPILUS] expedies? [DAUOS] certe, pamphile.	
[PAMPILUS] nempe ut modo. [DAUOS] immo meliu' spero. [PAMPILUS] oh tibi ego ut credam, furcifer?	
tu rem inpeditam et perditam restituas? em quo fretu' sim,	
qui me hodie ex tranquillissuma re coniecisti in nuptias.
an non dixi esse hoc futurum? [DAUOS] dixti. [PAMPILUS] quid meritu's? [DAUOS] crucem.	
sed sine paullulum ad me redeam: iam aliquid dispiciam. [PAMPILUS] ei mihi,	
quom non habeo spatium ut de te sumam supplicium ut uolo!	
namque hoc tempu' praecauere mihi me, haud te ulcisci sinit.

[CARINUS] hoccinest credibile aut memorabile,
tanta uecordia innata quoiquam ut siet	
ut malis gaudeant atque ex incommodis	
alterius sua ut comparent commoda? ah	
idnest uerum? immo id est genus hominum pessumum in	
denegando modo quis pudor paullum adest;
post ubi tempu' promissa iam perfici,	
tum coacti necessario se aperiunt,	
et timent et tamen res premit denegare;	
ibi tum eorum inpudentissuma oratiost	
"quis tu es? quis mihi es? quor meam tibi? heus
proxumus sum egomet mihi."	
at tamen "ubi fides?" si roges,	
nil pudet hic, ubi opus est; illi ubi	
nil opust, ibi uerentur.a
sed quid agam? adeon ad eum et cum eo iniuriam hanc expostulem?
ingeram mala multa? atque aliqui' dicat "nil promoueris":
multum: molestu' certe ei fuero atque animo morem gessero.	
[PAMPILUS] charine, et me et te inprudens, nisi quid di respiciunt, perdidi.	
[CARINUS] itane "inprudens"? tandem inuentast causa: soluisti fidem.
[PAMPILUS] quid "tandem"? [CARINUS] etiamnunc me ducere istis dictis postulas?
[PAMPILUS] quid istuc est? [CARINUS] postquam me amare dixi, conplacitast tibi.
heu me miserum qui tuom animum ex animo spectaui meo!	
[PAMPILUS] falsus es. [CARINUS] non tibi sat esse hoc solidum uisumst gaudium,
nisi me lactasses amantem et falsa spe produceres?	
habeas. [PAMPILUS] habeam? ah nescis quantis in malis uorser miser	
quantasque hic suis consiliis mihi conflauit sollicitudines
meu' carnufex. [CARINUS] quid istuc tam mirumst de te si exemplum capit?
[PAMPILUS] haud istuc dicas, si cognoris uel me uel amorem meum.	
[CARINUS] scio: cum patre altercasti dudum et is nunc propterea tibi
suscenset nec te quiuit hodie cogere illam ut duceres.	
[PAMPILUS] immo etiam, quo tu minu' scis aerumnas meas,
haec nuptiae non adparabantur mihi	
nec postulabat nunc quisquam uxorem dare.	
[CARINUS] scio: tu coactu' tua uoluntate es. [PAMPILUS] mane:
nondum scis. [CARINUS] scio equidem illam ducturum esse te.
[PAMPILUS] quor me enicas? hoc audi: numquam destitit
instare ut dicerem me ducturum patri;	
suadere orare usque adeo donec perpulit.	
[CARINUS] quis homo istuc? [PAMPILUS] dauo' . . [CARINUS] dauos? [PAMPILUS] interturbat. [CARINUS] quam ob rem? [PAMPILUS] nescio;
nisi mihi deos sati' scio fuisse iratos qui auscultauerim.	
[CARINUS] factum hoc est, daue? [DAUOS] factum. [CARINUS] hem quid ais? scelus!
at tibi di dignum factis exitium duint!	
eho dic mi, si omnes hunc coniectum in nuptias	
inimici uellent, quod nisi hoc consilium darent?	
[DAUOS] deceptu' sum, at non defetigatus. [PAMPILUS] scio.	
[DAUOS] hac non successit, alia adoriemur uia:
nisi si id putas, quia primo processit parum,	
non posse iam ad salutem conuorti hoc malum.	
[PAMPILUS] immo etiam; nam sati' credo, si aduigilaueris,	
ex unis geminas mihi conficies nuptias.	
[DAUOS] ego, pamphile, hoc tibi pro seruitio debeo,
conari manibu' pedibu' noctesque et dies,	
capitis periclum adire, dum prosim tibi;	
tuomst, siquid praeter spem euenit, mi ignoscere.	
parum succedit quod ago; at facio sedulo.	
uel meliu' tute reperi, me missum face.
[PAMPILUS] cupio: restitue in quem me accepisti locum.	
[DAUOS] faciam. [PAMPILUS] at iam hoc opust. [DAUOS] em . . sed mane; concrepuit a glycerio ostium.	
[PAMPILUS] nil ad te. [DAUOS] quaero. [PAMPILUS] hem nuncin demum? [DAUOS] at iam hoc tibi inuentum dabo.	

[MUSIS] iam ubi ubi erit, inuentum tibi curabo et mecum adductum
tuom pamphilum: modo tu, anime mi, noli te macerare.
[PAMPILUS] mysis. [MUSIS] quis est? ehem pamphile, optume mihi te offers. [PAMPILUS] quid id est?
[MUSIS] orare iussit, si se ames, era, iam ut ad sese uenias:
uidere te ait cupere. [PAMPILUS] uah perii: hoc malum integrascit.	
sicin me atque illam opera tua nunc miseros sollicitarier!	
nam idcirco accersor nuptias quod mi adparari sensit.
[CARINUS] quibu' quidem quam facile potuerat quiesci, si hic quiesset!
[DAUOS] age, si hic non insanit satis sua sponte, instiga. [MUSIS] atque edepol
ea res est, proptereaque nunc misera in maerorest. [PAMPILUS] mysis,	
per omnis tibi adiuro deos numquam eam me deserturum,	
non si capiundos mihi sciam esse inimicos omnis homines.
hanc mi expetiui: contigit; conueniunt mores: ualeant	
qui inter nos discidium uolunt: hanc nisi mors mi adimet nemo.	
[MUSIS] resipisco. [PAMPILUS] non apollinis mage uerum atque hoc responsumst.
si poterit fieri ut ne pater per me stetisse credat	
quo minus haec fierent nuptiae, uolo; sed si id non poterit,
id faciam, in procliui quod est, per me stetisse ut credat.	
quis uideor? [CARINUS] miser, aeque atque ego. [DAUOS] consilium quaero. [PAMPILUS] forti's!
scio quid conere. [DAUOS] hoc ego tibi profecto effectum reddam.	
[PAMPILUS] iam hoc opus est. [DAUOS] quin iam habeo. [CARINUS] quid est? [DAUOS] huic, non tibi habeo, ne erres.
[CARINUS] sat habeo. [PAMPILUS] quid facies? cedo. [DAUOS] dies hic mi ut sati' sit uereor
ad agendum: ne uacuom esse me nunc ad narrandum credas:	
proinde hinc uos amolimini; nam mi inpedimento estis.	
[PAMPILUS] ego hanc uisam.— [DAUOS] quid tu? quo hinc te agis? [CARINUS] uerum uis dicam? [DAUOS] immo etiam:
narrationis incipit mi initium. [CARINUS] quid me fiet?
[DAUOS] eho tu inpudens, non satis habes quod tibi dieculam addo,
quantum huic promoueo nuptias? [CARINUS] daue, at tamen . . [DAUOS] quid ergo?
[CARINUS] ut ducam. [DAUOS] ridiculum. [CARINUS] huc face ad me ut uenias, siquid poteris.
[DAUOS] quid ueniam? nil habeo. [CARINUS] at tamen, siquid. [DAUOS] age ueniam. [CARINUS] siquid,
domi ero.— [DAUOS] tu, mysis, dum exeo, parumper me opperire hic.	
[MUSIS] quapropter? [DAUOS] ita factost opus. [MUSIS] matura. [DAUOS] iam inquam hic adero.

[MUSIS] nilne esse proprium quoiquam! di uostram fidem!
summum bonum esse erae putabam hunc pamphilum,	
amicum, amatorem, uirum in quouis loco	
paratum; uerum ex eo nunc misera quem capit	
laborem! facile hic plus malist quam illic boni.
sed dauos exit. mi homo, quid istuc obsecrost?	
quo portas puerum? [DAUOS] mysis, nunc opus est tua	
mihi ad hanc rem exprompta memoria atque astutia.	
[MUSIS] quidnam incepturu's? [DAUOS] accipe a me hunc ocius
atque ante nostram ianuam adpone. [MUSIS] obsecro,
humine? [DAUOS] ex ara hinc sume uerbenas tibi	
atque eas substerne. [MUSIS] quam ob rem id tute non facis?
[DAUOS] quia, si forte opu' sit ad erum iurandum mihi	
non adposisse, ut liquido possim. [MUSIS] intellego:
noua nunc religio in te istaec incessit. cedo!
[DAUOS] moue ocius te, ut quid agam porro intellegas.	
pro iuppiter! [MUSIS] quid est? [DAUOS] sponsae pater interuenit.
repudio quod consilium primum intenderam.	
[MUSIS] nescio quid narres. [DAUOS] ego quoque hinc ab dextera
uenire me adsimulabo: tu ut subseruias
orationi, ut quomque opu' sit, uerbis uide.	
[MUSIS] ego quid agas nil intellego; sed siquid est
quod mea opera opu' sit uobis, aut tu plus uides,	
manebo, nequod uostrum remorer commodum.	

[CREMES] reuortor, postquam quae opu' fuere ad nuptias
gnatae paraui, ut iubeam accersi. sed quid hoc?	
puer herclest. mulier, tun posisti hunc? [MUSIS] ubi illic est?
[CREMES] non mihi respondes? [MUSIS] nusquam est. uae miserae mihi!
reliquit me homo atque abiit. [DAUOS] di uostram fidem,	
quid turbaest apud forum! quid illi hominum litigant!
tum annona carast. quid dicam aliud nescio.	
[MUSIS] quor tu obsecro hic me solam? [DAUOS] hem quae haec est fabula?
eho mysis, puer hic undest? quisue huc attulit?	
[MUSIS] satin sanu's qui me id rogites? [DAUOS] quem ego igitur rogem
qui hic neminem alium uideam? [CREMES] miror unde sit.
[DAUOS] dictura es quod rogo? [MUSIS] au! [DAUOS] concede ad dexteram.
[MUSIS] deliras: non tute ipse . . ? [DAUOS] uerbum si mihi
unum praeter quam quod te rogo faxis: caue!	
male dicis? undest? dic clare. [MUSIS] a nobis. [DAUOS] hahae!
mirum uero inpudenter mulier si facit
meretrix! [CREMES] ab andriast ancilla haec, quantum intellego.
[DAUOS] adeon uidemur uobis esse idonei	
in quibu' sic inludati'? [CREMES] ueni in tempore.
[DAUOS] propera adeo puerum tollere hinc ab ianua.	
mane: caue quoquam ex istoc excessis loco!
[MUSIS] di te eradicent! ita me miseram territas.
[DAUOS] tibi ego dico an non? [MUSIS] quid uis? [DAUOS] at etiam rogas?
cedo, quoium puerum hic adposisti? dic mihi.	
[MUSIS] tu nescis? [DAUOS] mitte id quod scio: dic quod rogo.
[MUSIS] uostri. [DAUOS] quoius nostri? [MUSIS] pamphili. [DAUOS] hem quid? pamphili?
[MUSIS] eho an non est? [CREMES] recte ego has semper fugi nuptias.
[DAUOS] o facinus animaduortendum! [MUSIS] quid clamitas?
[DAUOS] quemne ego heri uidi ad uos adferri uesperi?	
[MUSIS] o hominem audacem! [DAUOS] uerum: uidi cantharam
suffarcinatam. [MUSIS] dis pol habeo gratiam
quom in pariundo aliquot adfuerunt liberae.	
[DAUOS] ne illa illum haud nouit quoiu' causa haec incipit:	
"chremes si positum puerum ante aedis uiderit,	
suam gnatam non dabit": tanto hercle mage dabit.	
[CREMES] non hercle faciet. [DAUOS] nunc adeo, ut tu sis sciens,
nisi puerum tolli' iam ego hunc in mediam uiam	
prouoluam teque ibidem peruoluam in luto.	
[MUSIS] tu pol homo non es sobrius. [DAUOS] fallacia
alia aliam trudit: iam susurrari audio	
ciuem atticam esse hanc. [CREMES] hem. [DAUOS] "coactus legibus
eam uxorem ducet." [MUSIS] au obsecro, an non ciuis est?
[CREMES] iocularium in malum insciens paene incidi.
[DAUOS] quis hic loquitur? o chreme, per tempus aduenis:	
ausculta. [CREMES] audiui iam omnia. [DAUOS] anne haec tu omnia?
[CREMES] audiui, inquam, a principio. [DAUOS] audistin, obsecro? hem
scelera! hanc iam oportet in cruciatum hinc abripi.	
hic est ille: non te credas dauom ludere.	
[MUSIS] me miseram! nil pol falsi dixi, mi senex.
[CREMES] noui omnem rem. est simo intus? [DAUOS] est.— [MUSIS] ne me attingas,
sceleste. si pol glycerio non omnia haec . .
[DAUOS] eho inepta, nescis quid sit actum? [MUSIS] qui sciam?
[DAUOS] hic socer est. alio pacto haud poterat fieri	
ut sciret haec quae uoluimus. [MUSIS] praediceres.
[DAUOS] paullum interesse censes ex animo omnia,	
ut fert natura, facias an de industria?

[CRITO] in hac habitasse platea dictumst chrysidem,
quae sese inhoneste optauit parere hic ditias	
potius quam honeste in patria pauper uiueret:	
eius morte ea ad me lege redierunt bona.	
sed quos perconter uideo: saluete. [MUSIS] obsecro,
quem uideo? estne hic crito sobrinu' chrysidis?	
is est. [CRITO] o mysis, salue! [MUSIS] saluo' sis, crito.
[CRITO] itan chrysis? hem. [MUSIS] nos quidem pol miseras perdidit.
[CRITO] quid uos? quo pacto hic? satine recte? [MUSIS] nosne? sic
ut quimus, aiunt, quando ut uolumu' non licet.
[CRITO] quid glycerium? iam hic suos parentis repperit?
[MUSIS] utinam! [CRITO] an nondum etiam? haud auspicato huc me appuli;
nam pol, si id scissem, numquam huc tetulissem pedem.	
semper eiu' dictast esse haec atque habitast soror;	
quae illius fuere possidet: nunc me hospitem
litis sequi quam id mihi sit facile atque utile	
aliorum exempla commonent. simul arbitror	
iam aliquem esse amicum et defensorem ei; nam fere	
grandiuscula iam profectast illinc: clamitent	
me sycophantam, hereditatem persequi
mendicum. tum ipsam despoliare non lubet.	
[MUSIS] o optume hospes! pol, crito, antiquom obtines.
[CRITO] duc me ad eam, quando huc ueni, ut uideam. [MUSIS] maxume.
[DAUOS] sequar hos: nolo me in tempore hoc uideat senex.

[CREMES] sati' iam sati', simo, spectata erga te amicitiast mea;
sati' pericli incepi adire: orandi iam finem face.	
dum studeo obsequi tibi, paene inlusi uitam filiae.	
[SIMO] immo enim nunc quom maxume abs te postulo atque oro, chreme,	
ut beneficium uerbis initum dudum nunc re comprobes.	
[CREMES] uide quam iniquo' sis prae studio: dum id efficias quod lubet,
neque modum benignitati' neque quid me ores cogitas;	
nam si cogites remittas iam me onerare iniuriis.	
[SIMO] quibus? [CREMES] at rogitas? perpulisti me ut homini adulescentulo
in alio occupato amore, abhorrenti ab re uxoria,	
filiam ut darem in seditionem atque in incertas nuptias,
eiu' labore atque eiu' dolore gnato ut medicarer tuo.	
impetrasti: incepi, dum res tetulit. nunc non fert: feras.	
illam hinc ciuem esse aiunt; puer est natu': nos missos face.	
[SIMO] per ego te deos oro, ut ne illis animum inducas credere,	
quibus id maxume utilest illum esse quam deterrumum.
nuptiarum gratia haec sunt ficta atque incepta omnia.	
ubi ea causa quam ob rem haec faciunt erit adempta his, desinent.	
[CREMES] erras: cum dauo egomet uidi iurgantem ancillam. [SIMO] scio. [CREMES] at
uero uoltu, quom ibi me adesse neuter tum praesenserant.	
[SIMO] credo et id facturas dauo' dudum praedixit mihi; et
nescio qui id tibi sum oblitus hodie, ac uolui, dicere.	

[DAUOS] animo nunciam otioso esse impero. [CREMES] em dauom tibi!
[SIMO] unde egreditur? [DAUOS] meo praesidio atque hospiti'. [SIMO] quid illud malist?	
[DAUOS] ego commodiorem hominem aduentum tempu' non uidi. [SIMO] scelus,	
quemnam hic laudat? [DAUOS] omni' res est iam in uado. [SIMO] cesso adloqui?
[DAUOS] erus est: quid agam? [SIMO] o salue, bone uir. [DAUOS] ehem simo, o noster chreme,	
omnia adparata iam sunt intu'. [SIMO] curasti probe.	
[DAUOS] ubi uoles accerse. [SIMO] bene sane; id enimuero hinc nunc abest.	
etiam tu hoc respondes quid istic tibi negotist? [DAUOS] mihin? [SIMO] ita.	
[DAUOS] mihin? [SIMO] tibi ergo. [DAUOS] modo introii. [SIMO] quasi ego quam dudum rogem.
[DAUOS] cum tuo gnato una. [SIMO] anne est intu' pamphilu'? crucior miser!	
eho non tu dixti esse inter eos inimicitias, carnufex?	
[DAUOS] sunt. [SIMO] quor igitur hic est? [CREMES] quid illum censes? cum illa litigat.
[DAUOS] immo uero indignum, chreme, iam facinu' faxo ex me audies.	
nescioquis senex modo uenit, ellum, confidens catus:
quom faciem uideas, uidetur esse quantiuis preti:	
tristi' seueritas inest in uoltu atque in uerbis fides.	
[SIMO] quidnam adportat? [DAUOS] nil equidem nisi quod illum audiui dicere.	
[SIMO] quid ait tandem? [DAUOS] glycerium se scire ciuem esse atticam. [SIMO] hem	
dromo, dromo. [DAUOS] quid est? [SIMO] dromo. [DAUOS] audi. [SIMO] uerbum si addideris . . ! dromo.
[DAUOS] audi obsecro. [DROMO] quid uis? [SIMO] sublimem intro rape hunc, quantum potest.
[DROMO] quem? [SIMO] dauom. [DAUOS] quam ob rem? [SIMO] quia lubet. rape inquam. [DAUOS] quid feci? [SIMO] rape.
[DAUOS] si quicquam inuenies me mentitum, occidito. [SIMO] nil audio.	
[DROMO] ego iam te commotum reddam. [DAUOS] tamen etsi hoc uerumst? [SIMO] tamen.
cura adseruandum uinctum, atque audin? quadrupedem constringito.
age nunciam: ego pol hodie, si uiuo, tibi	
ostendam erum quid sit pericli fallere,	
et illi patrem. [CREMES] ah ne saeui tanto opere. [SIMO] o chreme,
pietatem gnati! nonne te miseret mei?	
tantum laborem capere ob talem filium!
age pamphile, exi pamphile: ecquid te pudet?	

[PAMPILUS] quis me uolt? perii, pater est. [SIMO] quid ais, omnium . . ? [CREMES] ah
rem potius ipsam dic ac mitte male loqui.	
[SIMO] quasi quicquam in hunc iam grauiu' dici possiet.	
ain tandem, ciui' glyceriumst? [PAMPILUS] ita praedicant.
[SIMO] "ita praedicant"? o ingentem confidentiam!	
num cogitat quid dicat? num facti piget?	
uide num eius color pudori' signum usquam indicat.	
adeon inpotenti esse animo ut praeter ciuium	
morem atque legem et sui uoluntatem patris
tamen hanc habere studeat cum summo probro!	
[PAMPILUS] me miserum! [SIMO] hem modone id demum sensti, pamphile?	
olim istuc, olim quom ita animum induxti tuom,	
quod cuperes aliquo pacto efficiundum tibi,	
eodem die istuc uerbum uere in te accidit.
sed quid ego? quor me excrucio? quor me macero?	
quor meam senectutem huius sollicito amentia?	
an ut pro huius peccatis ego supplicium sufferam?	
immo habeat, ualeat, uiuat cum illa. [PAMPILUS] mi pater!	
[SIMO] quid "mi pater"? quasi tu huius indigeas patris.
domus uxor liberi inuenti inuito patre;	
adducti qui illam hinc ciuem dicant: uiceris.	
[PAMPILUS] pater, licetne pauca? [SIMO] quid dices mihi? [CREMES] at
tamen, simo, audi. [SIMO] ego audiam? quid audiam,	
chreme? [CREMES] at tandem dicat. [SIMO] age dicat, sino.
[PAMPILUS] ego me amare hanc fateor; si id peccarest, fateor id quoque.	
tibi, pater, me dedo: quiduis oneris inpone, impera.	
uis me uxorem ducere? hanc uis amittere? ut potero feram.	
hoc modo te obsecro, ut ne credas a me adlegatum hunc senem:	
sine me expurgem atque illum huc coram adducam. [SIMO] adducas? [PAMPILUS] sine, pater.
[CREMES] aequom postulat: da ueniam. [PAMPILUS] sine te hoc exorem. [SIMO] sino.
quiduis cupio dum ne ab hoc me falli comperiar, chreme.	
[CREMES] pro peccato magno paullum supplici satis est patri.

[CRITO] mitte orare. una harum quaeuis causa me ut faciam monet,
uel tu uel quod uerumst uel quod ipsi cupio glycerio.
[CREMES] andrium ego critonem uideo? certe is est. [CRITO] saluo' sis, chreme.
[CREMES] quid tu athenas insolens? [CRITO] euenit. sed hicinest simo?
[CREMES] hic. [CRITO] simo . . [SIMO] men quaeris? eho tu, glycerium hinc ciuem esse ais?
[CRITO] tu negas? [SIMO] itane huc paratus aduenis? [CRITO] qua re? [SIMO] rogas?
tune inpune haec facias? tune hic homines adulescentulos
inperitos rerum, eductos libere, in fraudem inlicis?	
sollicitando et pollicitando eorum animos lactas? [CRITO] sanun es?
[SIMO] ac meretricios amores nuptiis conglutinas?	
[PAMPILUS] perii, metuo ut substet hospes. [CREMES] si, simo, hunc noris satis,
non ita arbitrere: bonus est hic uir. [SIMO] hic uir sit bonus?
itane adtemperate euenit, hodie in ipsis nuptiis	
ut ueniret, antehac numquam? est uero huic credundum, chreme.	
[PAMPILUS] ni metuam patrem, habeo pro illa re illum quod moneam probe.	
[SIMO] sycophanta. [CRITO] hem. [CREMES] sic, crito, est hic: mitte. [CRITO] uideat qui siet.
si mihi perget quae uolt dicere, ea quae non uolt audiet.
ego istaec moueo aut curo? non tu tuom malum aequo animo feras!	
nam ego quae dico uera an falsa audierim iam sciri potest.	
atticus quidam olim naui fracta ad andrum eiectus est	
et istaec una parua uirgo. tum ille egens forte adplicat	
primum ad chrysidis patrem se. [SIMO] fabulam inceptat. [CREMES] sine.
[CRITO] itane uero obturbat? [CREMES] perge. [CRITO] tum—is mihi cognatus fuit
qui eum recepit. ibi ego audiui ex illo sese esse atticum.	
is ibi mortuost. [CREMES] eius nomen? [CRITO] nomen tam cito? phania? hem
perii! uerum hercle opinor fuisse phaniam; hoc certo scio,	
rhamnusium se aiebat esse. [CREMES] o iuppiter! [CRITO] eadem haec, chreme,
multi alii in andro tum audiuere. [CREMES] utinam id sit quod spero! eho dic mihi,
quid eam tum? suamne esse aibat? [CRITO] non. [CREMES] quoiam igitur? [CRITO] fratri' filiam.
[CREMES] certe meast. [CRITO] quid ais? [SIMO] quid tu ais? [PAMPILUS] arrige auris, pamphile!
[SIMO] qui credi'? [CREMES] phania illic frater meu' fuit. [SIMO] noram et scio.
[CREMES] is bellum hinc fugiens meque in asiam persequens proficiscitur:
tum illam relinquere hic est ueritus.† postilla nunc primum audio	
quid illo sit factum. [PAMPILUS] uix sum apud me: ita animu' commotust metu	
spe gaudio, mirando tanto tam repentino hoc bono.	
[SIMO] ne istam multimodis tuam inueniri gaudeo. [PAMPILUS] credo, pater.	
[CREMES] at mi unu' scrupulus etiam restat qui me male habet. [PAMPILUS] dignus es
cum tua religione, odium: nodum in scirpo quaeri'. [CRITO] quid istuc est?
[CREMES] nomen non conuenit. [CRITO] fuit hercle huic aliud paruae. [CREMES] quod, crito?
numquid meministi? [CRITO] id quaero. [PAMPILUS] egon huiu' memoriam patiar meae
uoluptati obstare, quom ego possim in hac re medicari mihi?	
heus, chreme, quod quaeri', pasibulast. [CREMES] ipsa east. [CRITO] east.
[PAMPILUS] ex ipsa miliens audiui. [SIMO] omnis nos gaudere hoc, chreme,	
te credo credere. [CREMES] ita me di ament, credo. [PAMPILUS] quod restat, pater . .
[SIMO] iamdudum res redduxit me ipsa in gratiam. [PAMPILUS] o lepidum patrem!	
de uxore, ita ut possedi, nil mutat chremes? [CREMES] causa optumast;
nisi quid pater ait aliud. [PAMPILUS] nempe id. [SIMO] scilicet. [CREMES] dos, pamphile, est
decem talenta. [PAMPILUS] accipio. [CREMES] propero ad filiam. eho mecum, crito;
nam illam me credo haud nosse.— [SIMO] quor non illam huc transferri iubes?	
[PAMPILUS] recte admones: dauo ego istuc dedam iam negoti. [SIMO] non potest.	
[PAMPILUS] qui? [SIMO] quia habet aliud magis ex sese et maiu'. [PAMPILUS] quidnam? [SIMO] uinctus est.	
[PAMPILUS] pater, non recte uinctust. [SIMO] haud ita iussi. [PAMPILUS] iube solui, obsecro.
[SIMO] age fiat. [PAMPILUS] at matura. [SIMO] eo intro. [PAMPILUS] o faustum et felicem diem!	

[CARINUS] prouiso quid agat pamphilūs. atque eccum. [PAMPILUS] aliquis forsitan me putet
non putare hoc uerum, at mihi nunc sic esse hoc uerum lubet.	
ego deorum uitam propterea sempiternam esse arbitror	
quod uoluptates eorum propriae sunt; nam mi inmortalitas
partast, si nulla aegritudo huic gaudio intercesserit.	
 sed quem ego mihi potissumum optem, nunc quoi haec narrem, dari?
[CARINUS] quid illud gaudist? [PAMPILUS] dauom uideo. nemost quem mallem omnium;
nam hunc scio mea solide solum gauisurum gaudia.	
[DAUOS] pamphilus ubinam hic est? [PAMPILUS] daue. [DAUOS] quis homost? [PAMPILUS] ego sum. [DAUOS] o pamphile.
[PAMPILUS] nescis quid mi obtigerit. [DAUOS] certe; sed quid mihi obtigerit scio.	
[PAMPILUS] et quidem ego. [DAUOS] more hominum euenit ut quod sim nanctus mali
priu' rescisceres tu quam ego illud quod tibi euenit boni.
[PAMPILUS] glycerium mea suos parentis repperit. [DAUOS] factum bene. [CARINUS] hem.
[PAMPILUS] pater amicu' summu' nobis. [DAUOS] quis? [PAMPILUS] chremes. [DAUOS] narras probe.
[PAMPILUS] nec mora ullast quin eam uxorem ducam. [CARINUS] num illic somniat
ea quae uigilans uoluit? [PAMPILUS] tum de puero, daue . . [DAUOS] ah desine!
solus est quem diligant di. [CARINUS] saluo' sum si haec uera sunt.
conloquar. [PAMPILUS] quis homost? o charine, in tempore ipso mi aduenis.
[CARINUS] bene factum. [PAMPILUS] audistin? [CARINUS] omnia. age, me in tuis secundis respice.
tuos est nunc chremes: facturum quae uoles scio esse omnia.
[PAMPILUS] memini: atque adeo longumst illum me exspectare dum exeat.
sequere hac me: intus apud glycerium nunc est. tu, daue, abi domum,
propera, accerse hinc qui auferant. em quid stas? quid cessas? [DAUOS] eo.
ne exspecteti' dum exeant huc: intu' despondebitur;
intu' transigetur siquid est quod restet. [CANTOR] plaudite!

EXITVS ALTER SVPPOSITICIVS	
[PAMPILUS] memini adque adeo ut uolui commodum huc senex exit foras.a
[CARINUS] ṃ ọa
ch.a
[PAMPILUS] te expectabam: est de tua re quod agere ego tecum uolo.a
operam dedi ne me esse oblitum dicas tuae gnatae alterae.a
tibi me opinor inuenisse dignum te atque illa uirum. [CARINUS] ah,a
perii, daue, de meo amore ac uita nunc sors tollitur.a
chr. non noua istaec mihi condicio est, si uoluissem, pamphile.a
cha. occidi, daue. [DAUOS] mane. [CARINUS] perii. [CREMES] id quamobrem non uolui eloquar:a
non idcirco quod eum omnino adfinem mihi nollem . . [CARINUS] hem! [DAUOS] tace.a
chr. sed amicitia nostra quae est a patribus nostris traditaa
nobis, aliquam partem studui adauctam tradi liberis.a
nunc cum copia ac fortuna utrique ut obsequerer dedit,a
detur. [PAMPILUS] bene factum. [DAUOS] adi atque age homini gratias. [CARINUS] salue, chremes,a
amicorum meorum omnium mihi †agissime.a
quod mihi non minus est gaudio quam id quod uoloa
quod abs te expecto et summo studio abs te expeto:a
me repperisse ut habitus antehac fui tibi.a
chr. animum, charine, quod ad cumque applicauerisa
studium exinde ut erit tute existimaberis.a
id ita esse facere coniecturam ex me licet:a
alienus abs te tamen quis tu esses noueram.a
cha. ita res est. [CREMES] gnatam tibi meam philumenama
uxorem et dotis sex talenta spondeo.a

-------------------------------------------------------------------------------------

[HEAUTON TIMORUMENOS]

[PROLOGUS] nequoi sit uostrum mirum quor partis seni
poeta dederit quae sunt adulescentium,	
id primum dicam, deinde quod ueni eloquar.	
ex integra graeca integram comoediam	
hodie sum acturus Heauton timorumenon,
duplex quae ex argumento facta est simplici.	
nouam esse ostendi et quae esset: nunc qui scripserit	
et quoia graeca sit, ni partem maxumam	
existumarem scire uostrum, id dicerem.	
nunc quam ob rem has partis didicerim paucis dabo.
oratorem esse uoluit me, non prologum:	
uostrum iudicium fecit; me actorem dedit.	
sed hic actor tantum poterit a facundia	
quantum ille potuit cogitare commode	
qui orationem hanc scripsit quam dicturu' sum?
nam quod rumores distulerunt maleuoli	
multas contaminasse graecas, dum facit	
paucas latinas: factum id esse hic non negat	
neque se pigere et deinde facturum autumat.	
habet bonorum exemplum quo exemplo sibi
licere id facere quod illi fecerunt putat.	
tum quod maleuolu' uetu' poeta dictitat	
repente ad studium hunc se adplicasse musicum,	
amicum ingenio fretum, haud natura sua:	
arbitrium uostrum, uostra existumatio
ualebit. quare omnis uos oratos uolo,	
ne plus iniquom possit quam aequom oratio.	
facite aequi siti', date crescendi copiam	
nouarum qui spectandi faciunt copiam	
sine uitiis. ne ille pro se dictum existumet
qui nuper fecit seruo currenti in uia	
decesse populum: quor insano seruiat?	
de illius peccatis plura dicet quom dabit	
alias nouas, nisi finem maledictis facit.	
adeste aequo animo, date potestatem mihi
statariam agere ut liceat per silentium,	
ne semper seruo' currens, iratus senex,	
edax parasitu', sycophanta autem inpudens,	
auaru' leno adsidue agendi sint seni	
clamore summo, cum labore maxumo.
mea causa causam hanc iustam esse animum inducite,	
ut aliqua pars labori' minuatur mihi.	
nam nunc nouas qui scribunt nil parcunt seni:	
siquae laboriosast, ad me curritur;	
si lenis est, ad alium defertur gregem.
in hac est pura oratio. experimini	
in utramque partem ingenium quid possit meum.	
si numquam auare pretium statui arti meae	
et eum esse quaestum in animum induxi maxumum,	
quam maxume seruire uostris commodis:
exemplum statuite in me, ut adulescentuli	
uobis placere studeant potiu' quam sibi.


[CREMES] quamquam haec inter nos nuper notitia admodumst
inde adeo quod agrum in proxumo hic mercatus es	
nec rei fere sane amplius quicquam fuit,
tamen uel uirtus tua me uel uicinitas,	
quod ego in propinqua parte amicitiae puto,	
facit ut te audacter moneam et familiariter	
quod mihi uidere praeter aetatem tuam	
facere et praeter quam res te adhortatur tua.
nam pro deum atque hominum fidem quid uis tibi aut	
quid quaeris? annos sexaginta natus es	
aut plus eo, ut conicio; agrum in his regionibus	
meliorem neque preti maiori' nemo habet;	
seruos compluris: proinde quasi nemo siet,
ita attente tute illorum officia fungere.	
numquam tam mane egredior neque tam uesperi	
domum reuortor quin te in fundo conspicer	
fodere aut arare aut aliquid ferre denique.	
nullum remitti' tempu' neque te respicis.
haec non uoluptati tibi esse sati' certo scio. at	
enim dices "quantum hic operi' fiat paenitet."	
quod in opere faciundo operae consumis tuae,	
si sumas in illis exercendis, plus agas.	
[MEDEDEMUS] chreme, tantumne ab re tuast oti tibi
aliena ut cures ea quae nil ad te attinent?	
[CREMES] homo sum: humani nil a me alienum puto.
uel me monere hoc uel percontari puta:	
rectumst ego ut faciam; non est te ut deterream.	
[MEDEDEMUS] mihi sic est usu'; tibi ut opu' factost face.
[CREMES] an quoiquamst usus homini se ut cruciet? [MEDEDEMUS] mihi.
[CREMES] si quid laborist nollem. sed quid istuc malist?
quaeso, quid de te tantum meruisti? [MEDEDEMUS] eheu!
[CREMES] ne lacruma atque istuc, quidquid est, fac me ut sciam:
ne retice, ne uerere, crede inquam mihi:
aut consolando aut consilio aut re iuuero.	
[MEDEDEMUS] scire hoc uis? [CREMES] hac quidem causa qua dixi tibi.
[MEDEDEMUS] dicetur. [CREMES] at istos rastros interea tamen
adpone, ne labora. [MEDEDEMUS] minime. [CREMES] quam rem agis?
[MEDEDEMUS] sine me uociuom tempu' nequod dem mihi
labori'. [CREMES] non sinam, inquam. [MEDEDEMUS] ah non aequom facis.
[CREMES] hui tam grauis hos, quaeso? [MEDEDEMUS] sic meritumst meum.
[CREMES] nunc loquere [MEDEDEMUS] filium unicum adulescentulum
habeo. ah quid dixi habere me? immo habui, chreme;	
nunc habeam necne incertumst. [CREMES] quid ita istuc?me. scies.
est e corintho hic aduena anu' paupercula;	
eius filiam ille amare coepit perdite,	
prope iam ut pro uxore haberet: haec clam me omnia.	
ubi rem resciui, coepi non humanitus	
neque ut animum decuit aegrotum adulescentuli
tractare, sed ui et uia peruolgata patrum.	
cotidie accusabam: "hem tibine haec diutius	
licere speras facere me uiuo patre,	
amicam ut habeas prope iam in uxoris loco?	
erras, si id credis, et me ignoras, clinia.
ego te meum esse dici tantisper uolo	
dum quod te dignumst facies; sed si id non facis,	
ego quod me in te sit facere dignum inuenero.	
nulla adeo ex re istuc fit nisi ex nimio otio.	
ego istuc aetati' non amori operam dabam,
sed in asiam hinc abii propter pauperiem atque ibi	
simul rem et gloriam armis belli repperi."	
postremo adeo res rediit: adulescentulus	
saepe eadem et grauiter audiendo uictus est;	
putauit me et aetate et beneuolentia
plus scire et prouidere quam se ipsum sibi:	
in asiam ad regem militatum abiit, chreme.	
[CREMES] quid ais?me. clam me profectu' mensis tris abest.
[CREMES] ambo accusandi; etsi illud inceptum tamen
animist pudenti' signum et non instrenui.
[MEDEDEMUS] ubi comperi ex is qui ei fuere conscii,
domum reuortor maestus atque animo fere	
perturbato atque incerto prae aegritudine.	
adsido: adcurrunt serui, soccos detrahunt;	
uideo alios festinare, lectos sternere,
cenam adparare: pro se quisque sedulo	
faciebant quo illam mihi lenirent miseriam.	
ubi uideo, haec coepi cogitare "hem tot mea	
solius solliciti sunt causa ut me unum expleant?	
ancillae tot me uestient? sumptus domi
tantos ego solu' faciam? sed gnatum unicum,	
quem pariter uti his decuit aut etiam amplius,	
quod illa aetas magis ad haec utenda idoneast,	
eum ego hinc eieci miserum iniustitia mea!	
malo quidem me dignum quouis deputem,
si id faciam. nam usque dum ille uitam illam colet	
inopem carens patria ob meas iniurias,	
interea usque illi de me supplicium dabo	
laborans parcens quaerens, illi seruiens."	
ita facio prorsu': nil relinquo in aedibus
nec uas nec uestimentum: conrasi omnia.	
ancillas seruos, nisi eos qui opere rustico	
faciundo facile sumptum exsercirent suom,	
omnis produxi ac uendidi. inscripsi ilico	
aedis mercede. quasi talenta ad quindecim
coegi: agrum hunc mercatu' sum: hic me exerceo.	
decreui tantisper me minus iniuriae,	
chreme, meo gnato facere dum fiam miser;	
nec fas esse ulla me uoluptate hic frui,	
nisi ubi ille huc saluo' redierit meu' particeps.
[CREMES] ingenio te esse in liberos leni puto,
et illum obsequentem siqui' recte aut commode	
tractaret. uerum nec tu illum sati' noueras	
nec te ille; hoc qui fit? ubi non uere uiuitur.	
tu illum numquam ostendisti quanti penderes
nec tibi illest credere ausu' quae est aequom patri.	
quod si esset factum, haec numquam euenissent tibi.	
[MEDEDEMUS] ita res est, fateor: peccatum a me maxumest.
[CREMES] menedeme, at porro recte spero et illum tibi
saluom adfuturum esse hic confido propediem.
[MEDEDEMUS] utinam ita di faxint! [CREMES] facient. nunc si commodumst,
dionysia hic sunt hodie: apud me sis uolo.	
[MEDEDEMUS] non possum. [CREMES] quor non? quaeso tandem aliquantulum
tibi parce: idem absens facere te hoc uolt filius.	
[MEDEDEMUS] non conuenit, qui illum ad laborem inpepulerim,
nunc me ipsum fugere. [CREMES] sicine est sententia?
[MEDEDEMUS] sic. [CREMES] bene uale [MEDEDEMUS] et tu.— [CREMES] lacrumas excussit mihi
miseretque me eiu'. sed ut diei tempus est,	
tempust monere me hunc uicinum phaniam	
ad cenam ut ueniat: ibo, uisam si domist.—
  {⁴¹saltatio conuiuarum}⁴¹
nil opu' fuit monitore: iamdudum domi	
praesto apud me esse aiunt. egomet conuiuas moror.	
ibo adeo hinc intro. sed quid crepuerunt fores	
hinc a me? quinam egreditur? huc concessero.	

[CLITIPO] nil adhuc est quod uereare, clinia: haudquaquam etiam cessant
et illam simul cum nuntio tibi hic adfuturam hodie scio.	
proin tu sollicitudinem istam falsam quae te excruciat mittas.	
[CREMES] quicum loquitur filius?
[CLITIPO] pater adest quem uolui: adibo. pater, opportune aduenis.
[CREMES] quid id est? [CLITIPO] hunc menedemum nostin nostrum uicinum? [CREMES] probe.
[CLITIPO] huic filium scis esse? [CREMES] audiui esse in asia. [CLITIPO] non est, pater:
apud nos est. [CREMES] quid ais? [CLITIPO] aduenientem, e naui egredientem ilico
abduxi ad cenam; nam mihi cum eo iam inde usque a pueritia	
fuit semper familiaritas. [CREMES] uoluptatem magnam nuntias.
quam uellem menedemum inuitatum ut nobiscum esset, amplius
ut hanc laetitiam necopinanti primus obicerem ei domi!	
atque etiam nunc tempus est. [CLITIPO] caue faxis: non opus est, pater.
[CREMES] quapropter? [CLITIPO] quia enim incertumst etiam quid se faciat. modo uenit;
timet omnia, patris iram et animum amicae se erga ut sit suae.	
eam misere amat; propter eam haec turba atque abitio euenit. [CREMES] scio.
[CLITIPO] nunc seruolum ad eam in urbem misit et ego nostrum una syrum.
[CREMES] quid narrat? [CLITIPO] quid ille? miserum se esse. [CREMES] miserum? quem minu' crederest?
quid relicuist quin habeat quae quidem in homine dicuntur bona?	
parentis, patriam incolumem, amicos genu' cognatos ditias.	
atque haec perinde sunt ut illius animu' qui ea possidet:
qui uti scit ei bona; illi qui non utitur recte mala.	
[CLITIPO] immo ill' fuit senex inportunu' semper, et nunc nil magis
uereor quam nequid in illum iratu' plus satis faxit, pater.	
[CREMES] illene? sed reprimam me: nam in metu esse hunc illist utile.
[CLITIPO] quid tute tecum? [CREMES] dicam: ut ut erat, mansum tamen oportuit.
fortasse aliquanto iniquior erat praeter eius lubidinem:	
pateretur; nam quem ferret si parentem non ferret suom?	
huncin erat aequom ex illius more an illum ex huiu' uiuere?	
et quod illum insimulat durum id non est; nam parentum iniuriae	
uniu' modi sunt ferme, paullo qui est homo tolerabilis:
scortari crebro nolunt, nolunt crebro conuiuarier,	
praebent exigue sumptum; atque haec sunt tamen ad uirtutem omnia.	
uerum ubi animus semel se cupiditate deuinxit mala,	
necessest, clitipho, consilia consequi consimilia. hoc	
scitumst: periclum ex aliis facere tibi quod ex usu siet.
[CLITIPO] ita credo. [CREMES] ego ibo hinc intro, ut uideam nobis quid in cena siet.
tu, ut tempus est diei, uide sis nequo hinc abeas longius.

[CLITIPO] quam iniqui sunt patres in omnis adulescentis iudices!
qui aequom esse censent nos a pueris ilico nasci senes	
neque illarum adfinis esse rerum quas fert adulescentia.
ex sua lubidine moderantur nunc quae est, non quae olim fuit.	
mihin si umquam filius erit, ne ille facili me utetur patre;	
nam et cognoscendi et ignoscendi dabitur peccati locus:	
non ut meus, qui mihi per alium ostendit suam sententiam.	
perii! is mi, ubi adbibit plus paullo, sua quae narrat facinora!
nunc ait "periclum ex aliis facito tibi quod ex usu siet":	
astutu'. ne ille haud scit quam mihi nunc surdo narret fabulam.	
mage nunc me amicae dicta stimulant "da mihi" atque "adfer mihi":	
quoi quod respondeam nil habeo; neque me quisquamst miserior.	
nam hic clinia, etsi is quoque suarum rerum satagit, attamen
habet bene et pudice eductam, ignaram artis meretriciae.	
meast potens procax magnifica sumptuosa nobilis.	
tum quod dem ei "recte" est; nam nil esse mihi religiost dicere.	
hoc ego mali non pridem inueni neque etiamdum scit pater.	

[CLINIA] si mihi secundae res de amore meo essent, iamdudum scio
uenissent; sed uereor ne mulier me absente hic corrupta sit.	
concurrunt multae opiniones quae mihi animum exaugeant:	
occasio locus aetas mater quoius sub imperiost mala,	
quoi nil iam praeter pretium dulcest. [CLITIPO] clinia. [CLINIA] ei misero mihi!
[CLITIPO] etiam caues ne uideat forte hic te a patre aliquis exiens?
[CLINIA] faciam; sed nescioquid profecto mi animu' praesagit mali.
[CLITIPO] pergin istuc priu' diiudicare quam scis quid ueri siet?
[CLINIA] si nil mali esset iam hic adessent. [CLITIPO] iam aderunt. [CLINIA] quando istuc erit?
[CLITIPO] non cogitas hinc longule esse? et nosti mores mulierum:
dum moliuntur, dum conantur, annus est. [CLINIA] o clitipho,
timeo. [CLITIPO] respira: eccum dromonem cum syro una: adsunt tibi.
SYRUS dromo clinia clitipho	
[SURUS] ain tu? [DROMO] sic est. [SURUS] uerum interea, dum sermones caedimus,
illae sunt relictae. [CLITIPO] mulier tibi adest. audin, clinia?
[CLINIA] ego uero audio nunc demum et uideo et ualeo, clitipho.
[DROMO] minime mirum: adeo inpeditae sunt: ancillarum gregem
ducunt secum. [CLINIA] perii, unde illi sunt ancillae? [CLITIPO] men rogas?
[SURUS] non oportuit relictas: portant quid rerum! [CLINIA] ei mihi!
[SURUS] aurum uestem; et uesperascit et non nouerunt uiam.	
factum a nobis stultest. abi dum tu, dromo, illis obuiam.	
propera: quid stas? [CLINIA] uae misero mi, quanta de spe decidi!
[CLITIPO] quid istuc? quae res te sollicitat autem? [CLINIA] rogitas quid siet?
uiden tu? ancillas aurum uestem, quam ego cum una ancillula	
hic reliqui, unde esse censes? [CLITIPO] uah nunc demum intellego.
[SURUS] di boni, quid turbaest! aedes nostrae uix capient, scio.	
quid comedent! quid ebibent! quid sene erit nostro miserius?
sed uideo eccos quos uolebam. [CLINIA] o iuppiter, ubinamst fides?
dum ego propter te errans patria careo demens, tu interea loci	
conlocupletasti te, antiphila, et me in his deseruisti malis,	
propter quam in summa infamia sum et meo patri minus sum obsequens:	
quoius nunc pudet me et miseret, qui harum mores cantabat mihi,
monuisse frustra neque eum potuisse umquam ab hac me expellere;	
quod tamen nunc faciam; tum quom gratum mi esse potuit nolui.	
nemost miserior me. [SURUS] hic de nostris uerbis errat uidelicet	
quae hic sumu' locuti. clinia, aliter tuom amorem atque est accipis:	
nam et uitast eadem et animu' te erga idem ac fuit,
quantum ex ipsa re coniecturam fecimus.	
[CLINIA] quid est obsecro? nam mihi nunc nil rerum omniumst
quod malim quam me hoc falso suspicarier.	
[SURUS] hoc primum, ut ne quid huius rerum ignores: anus,	
quae est dicta mater esse ei antehac, non fuit;
ea obiit mortem. hoc ipsa in itinere alterae	
dum narrat forte audiui. [CLITIPO] quaenamst altera?
[SURUS] mane: hoc quod coepi primum enarrem, clitipho:	
post istuc ueniam. [CLITIPO] propera. [SURUS] iam primum omnium,
ubi uentum ad aedis est, dromo pultat fores;
anu' quaedam prodit; haec ubi aperuit ostium,	
continuo hic se coniecit intro, ego consequor;	
anu' foribus obdit pessulum, ad lanam redit.	
hic sciri potuit aut nusquam alibi, clinia,	
quo studio uitam suam te absente exegerit,
ubi de inprouisost interuentum mulieri.	
nam ea res dedit tum existumandi copiam	
cotidianae uitae consuetudinem,	
quae quoiusque ingenium ut sit declarat maxume.	
texentem telam studiose ipsam offendimus,
mediocriter uestitam ueste lugubri	
eius anui' causa opinor quae erat mortua	
sine auro; tum ornatam ita uti quae ornantur sibi,	
nulla mala re esse expolitam muliebri;	
capillu' pexu' prolixus circum caput
reiectu' neglegenter; pax. [CLINIA] syre mi, obsecro,
ne me in laetitiam frustra conicias. [SURUS] anus	
subtemen nebat. praeterea una ancillula	
erat; ea texebat una, pannis obsita,	
neglecta, inmunda inluuie. [CLITIPO] si haec sunt, clinia,
uera, ita uti credo, quis te est fortunatior?	
scin hanc quam dicit sordidatam et sordidam?	
magnum hoc quoque signumst dominam esse extra noxiam,	
quom eius tam negleguntur internuntii.	
nam disciplinast isdem munerarier
ancillas primum ad dominas qui adfectant uiam.	
[CLINIA] perge, obsecro te, et caue ne falsam gratiam
studeas inire. quid ait ubi me nominas?	
[SURUS] ubi dicimus redisse te et rogare uti	
ueniret ad te, mulier telam desinit
continuo et lacrumis opplet os totum sibi,	
ut facile scires desiderio id fieri tuo.	
[CLINIA] prae gaudio, ita me di ament, ubi sim nescio:
ita timui. [CLITIPO] at ego nil esse scibam, clinia.
agedum uicissim, syre, dic quae illast altera?
[SURUS] adducimus tuam bacchidem. [CLITIPO] hem quid? bacchidem?
eho sceleste, quo illam duci'? [SURUS] quo ego illam? ad nos scilicet.	
[CLITIPO] ad patremne? [SURUS] ad eum ipsum. [CLITIPO] o hominis inpudentem audaciam! [SURUS] heus
non fit sine periclo facinu' magnum nec memorabile.	
[CLITIPO] hoc uide: in mea uita tu tibi laudem is quaesitum, scelus?
ubi si paullulum modo quid te fugerit, ego perierim.	
quid illo facias? [SURUS] at enim . . [CLITIPO] quid "enim"? [SURUS] si sinas, dicam. [CLINIA] sine.
[CLITIPO] sino. [SURUS] ita res est haec nunc quasi quom . . [CLITIPO] quas, malum, ambages mihi
narrare occipit? [CLINIA] syre, uerum hic dicit: mitte, ad rem redi.
[SURUS] enimuero reticere nequeo: multimodis iniurius,
clitipho, es neque ferri potis es. [CLINIA] audiundum hercle est, tace.
[CLITIPO] quid est? [SURUS] uis amare, uis potiri, uis quod des illi effici;
tuom esse in potiundo periclum non uis: haud stulte sapis;	
siquidem id saperest uelle te id quod non potest contingere.	
aut haec cum illis sunt habenda aut illa cum his mittenda sunt.
harum duarum condicionum nunc utram malis uide;	
etsi consilium quod cepi rectum esse et tutum scio.	
nam apud patrem tua amica tecum sine metu ut sit copiast.	
tum quod illi argentum es pollicitus, eadem hac inueniam uia,	
quod ut efficerem orando surdas iam auris reddideras mihi.
quid aliud tibi uis? [CLITIPO] siquidem hoc fit. [SURUS] siquidem? experiundo scies.
[CLITIPO] age age, cedo istuc tuom consilium: quid id est? [SURUS] adsimulabimus
tuam amicam huius esse amicam. [CLITIPO] pulchre: quid faciat sua?
an ea quoque dicetur huiu', si una haec dedecorist parum?	
[SURUS] immo ad tuam matrem abducetur. [CLITIPO] quid eo? [SURUS] longumst, clitipho,
si tibi narrem quam ob rem id faciam. [CLINIA] uera causast. [CLITIPO] fabulae!
nil sati' firmi uideo quam ob rem accipere hunc mi expediat metum.	
[SURUS] mane, habeo aliud, si istuc metui', quod ambo confiteamini	
sine periclo esse. [CLITIPO] huiu' modi obsecro aliquid reperi. [CLINIA] maxume.
[SURUS] ibo obuiam, hinc dicam ut reuortantur domum. [CLITIPO] hem
quid dixti? [SURUS] ademptum tibi iam faxo omnem metum,	
in aurem utramuis otiose ut dormias.	
[CLITIPO] quid ago nunc? [CLINIA] tune? quod boni . . [CLITIPO] syre! dic modo
uerum. [SURUS] age modo: hodie sero ac nequiquam uoles.	
[CLINIA] datur, fruare dum licet; nam nescias . .
[CLITIPO] syre inquam! [SURUS] perge porro, tamen istuc ago.
[CLINIA] eius sit potestas posthac an numquam tibi.
[CLITIPO] uerum hercle istuc est. syre, syre inquam, heus heus syre!
[SURUS] concaluit. quid uis? [CLITIPO] redi, redi! [SURUS] adsum: dic quid est?
iam hoc quoque negabi' tibi placere. [CLITIPO] immo, syre,
et me et meum amorem et famam permitto tibi.	
tu es iudex: nequid accusandu' sis uide.	
[SURUS] ridiculumst istuc me admonere, clitipho,	
quasi istic minor mea res agatur quam tua.	
hic siquid nobis forte aduorsi euenerit,
tibi erunt parata uerba, huic homini uerbera:	
quapropter haec res ne utiquam neglectust mihi.	
sed istunc exora ut suam esse adsimulet. [CLINIA] scilicet
facturum me esse; in eum iam res rediit locum	
ut sit necessu'. [CLITIPO] merito te amo, clinia.
[CLINIA] uerum illa nequid titubet. [SURUS] perdoctast probe.
[CLITIPO] at hoc demiror qui tam facile potueris
persuadere illi, quae solet quos spernere!	
[SURUS] in tempore ad eam ueni, quod rerum omniumst	
primum. nam quendam misere offendi ibi militem
eius noctem orantem: haec arte tractabat uirum,	
ut illius animum cupidum inopia incenderet	
eademque ut esset apud te hoc quam gratissimum.	
sed heus tu, uide sis nequid inprudens ruas!	
patrem nouisti ad has res quam sit perspicax;
ego te autem noui quam esse soleas inpotens;	
inuersa uerba, euersas ceruices tuas,	
gemitus screatus tussis risus abstine.	
[CLITIPO] laudabi'. [SURUS] uide sis. [CLITIPO] tutemet mirabere.
[SURUS] sed quam cito sunt consecutae mulieres!
[CLITIPO] ubi sunt? quor retines? [SURUS] iam nunc haec non est tua.
[CLITIPO] scio, apud patrem; at nunc interim. [SURUS] nihilo magis.
[CLITIPO] sine. [SURUS] non sinam inquam. [CLITIPO] quaeso paullisper. [SURUS] ueto.
[CLITIPO] saltem salutem . . [SURUS] abeas si sapias. [CLITIPO] eo.
quid istic? [SURUS] manebit. [CLITIPO] o hominem felicem! [SURUS] ambula.
bacchis antiphila clinia SYRUS	
[BACCIS] edepol te, mea antiphila, laudo et fortunatam iudico,
id quom studuisti isti formae ut mores consimiles forent;	
minimeque, ita me di ament, miror si te sibi quisque expetit.	
nam mihi quale ingenium haberes fuit indicio oratio:	
et quom egomet nunc mecum in animo uitam tuam considero
omniumque adeo uostrarum uolgu' quae ab se segregant,	
et uos esse istius modi et nos non esse haud mirabilest.	
nam expedit bonas esse uobis; nos, quibu'cum est res, non sinunt:	
quippe forma inpulsi nostra nos amatores colunt;	
haec ubi immutata est, illi suom animum alio conferunt:
nisi si prospectum interea aliquid est, desertae uiuimus.	
uobis cum uno semel ubi aetatem agere decretumst uiro,	
quoius mos maxumest consimili' uostrum, hi se ad uos adplicant.	
hoc beneficio utrique ab utrisque uero deuincimini,	
ut numquam ulla amori uostro incidere possit calamitas.
[ANTIPILA] nescio alias: mequidem semper scio fecisse sedulo
ut ex illiu' commodo meum compararem commodum. [CLINIA] ah
ergo, mea antiphila, tu nunc sola reducem me in patriam facis;	
nam dum abs te absum omnes mihi labores fuere quos cepi leues	
praeter quam tui carendum quod erat. [SURUS] credo. [CLINIA] syre, uix suffero:
hocin me miserum non licere meo modo ingenium frui!	
[SURUS] immo ut patrem tuom uidi esse habitum, diu etiam duras dabit.	
[BACCIS] quisnam hic adulescens est qui intuitur nos? [ANTIPILA] ah retine me, obsecro!
[BACCIS] amabo quid tibist? [ANTIPILA] disperii, perii misera! [BACCIS] quid stupes,
antiphila? [ANTIPILA] uideon cliniam an non? [BACCIS] quem uides?
[CLINIA] salue, anime mi. [ANTIPILA] o mi clinia, salue. [CLINIA] ut uales?
[ANTIPILA] saluom uenisse gaudeo. [CLINIA] teneone te,
antiphila, maxume animo exspectatam meo?	
[SURUS] ite intro; nam uos iamdudum exspectat senex.

ACTUS III	
chremes MEDEDEMUS	
[CREMES] luciscit hoc iam. cesso pultare ostium
uicini, primum e me ut sciat sibi filium	
redisse? etsi adulescentem hoc nolle intellego.	
uerum quom uideam miserum hunc tam excruciarier	
eius abitu, celem tam insperatum gaudium,	
quom illi pericli nil ex indicio siet?
haud faciam; nam quod potero adiutabo senem.	
item ut filium meum amico atque aequali suo	
uideo inseruire et socium esse in negotiis,	
nos quoque senes est aequom senibus obsequi.	
[MEDEDEMUS] aut ego profecto ingenio egregio ad miserias
natus sum aut illud falsumst quod uolgo audio	
dici, diem adimere aegritudinem hominibus;	
nam mihi quidem cotidie augescit magis	
de filio aegritudo, et quanto diutius	
abest mage cupio tanto et mage desidero.
[CREMES] sed ipsum foras egressum uideo: ibo adloquar.
menedeme, salue: nuntium adporto tibi	
quoius maxume te fieri participem cupis.	
[MEDEDEMUS] num quid nam de gnato meo audisti, chreme?
[CREMES] ualet atque uiuit [MEDEDEMUS] ubinamst quaeso? [CREMES] apud me domi.
[MEDEDEMUS] meu' gnatu'? [CREMES] sic est [MEDEDEMUS] uenit? [CREMES] certe [MEDEDEMUS] clinia
meu' uenit? [CREMES] dixi [MEDEDEMUS] eamu': duc me ad eum, obsecro.
[CREMES] non uolt te scire se redisse etiam et tuom
conspectum fugitat: propter peccatum hoc timet,	
ne tua duritia antiqua illa etiam adaucta sit.
[MEDEDEMUS] non tu illi dixti ut essem? [CREMES] non [MEDEDEMUS] quam ob rem, chreme?
[CREMES] quia pessume istuc in te atque in illum consulis,
si te tam leni et uicto esse animo ostenderis.	
[MEDEDEMUS] non possum: sati' iam, sati' pater durus fui. [CREMES] ah
uehemens in utramque partem, menedeme, es nimis
aut largitate nimia aut parsimonia:	
in eandem fraudem ex hac re atque ex illa incides.	
primum olim potiu' quam paterere filium	
commetare ad mulierculam, quae paullulo	
tum erat contenta quoique erant grata omnia,
proterruisti hinc. ea coacta ingratiis	
postilla coepit uictum uolgo quaerere.	
nunc quom sine magno intertrimento non potest	
haberi, quiduis dare cupis. nam ut tu scias	
quam ea nunc instructa pulchre ad perniciem siet,
primum iam ancillas secum adduxit plus decem	
oneratas ueste atque auro: satrapes si siet	
amator, numquam sufferre eius sumptus queat;	
nedum tu possis [MEDEDEMUS] estne ea intu'? [CREMES] sit rogas?
sensi. nam unam ei cenam atque eiu' comitibus
dedi; quod si iterum mihi sit danda, actum siet.	
nam ut alia omittam, pytissando modo mihi	
quid uini absumsit "sic hoc" dicens; "asperum,	
pater, hoc est: aliud lenius sodes uide":	
releui dolia omnia, omnis serias;
omnis sollicitos habui—atque haec una nox.	
quid te futurum censes quem adsidue exedent?	
sic me di amabunt ut me tuarum miseritumst,	
menedeme, fortunarum [MEDEDEMUS] faciat quidlubet:
sumat consumat perdat, decretumst pati,
dum illum modo habeam mecum. [CREMES] si certumst tibi
sic facere, illud permagni referre arbitror	
ut ne scientem sentiat te id sibi dare.	
[MEDEDEMUS] quid faciam? [CREMES] quiduis potiu' quam quod cogitas:
per alium quemuis ut des, falli te sinas
techinis per seruolum; etsi subsensi id quoque,	
illos ibi esse, id agere inter se clanculum.	
syru' cum illo uostro consusurrant, conferunt	
consilia ad adulescentes; et tibi perdere	
talentum hoc pacto satius est quam illo minam.
non nunc pecunia agitur sed illud quo modo	
minimo periclo id demus adulescentulo.	
nam si semel tuom animum ille intellexerit,	
priu' proditurum te tuam uitam et prius	
pecuniam omnem quam abs te amittas filium, hui
quantam fenestram ad nequitiem patefeceris,	
tibi autem porro ut non sit suaue uiuere!	
nam deteriores omnes sumu' licentia.	
quod quoique quomque inciderit in mentem uolet	
neque id putabit prauom an rectum sit: petet.
tu rem perire et ipsum non poteris pati:	
dare denegaris; ibit ad illud ilico	
qui maxume apud te se ualere sentiet:	
abiturum se abs te esse ilico minitabitur.	
[MEDEDEMUS] uidere uera atque ita uti res est dicere.
[CREMES] somnum hercle ego hac nocte oculis non uidi meis,
dum id quaero tibi qui filium restituerem.	
[MEDEDEMUS] cedo dextram: porro te idem oro ut facias, chreme.
[CREMES] paratu' sum [MEDEDEMUS] scin quid nunc facere te uolo?
[CREMES] dic [MEDEDEMUS] quod sensisti illos me incipere fallere,
id uti maturent facere: cupio illi dare	
quod uolt, cupio ipsum iam uidere. [CREMES] operam dabo.
paullum negoti mi obstat: simus et crito	
uicini nostri hic ambigunt de finibus;	
me cepere arbitrum: ibo ac dicam, ut dixeram
operam daturum me, hodie non posse is dare:	
continuo hic adero [MEDEDEMUS] ita quaeso.—di uostram fidem,
ita conparatam esse hominum naturam omnium	
aliena ut meliu' uideant et diiudicent	
quam sua! an eo fit quia in re nostra aut gaudio
sumu' praepediti nimio aut aegritudine?	
hic mihi nunc quanto plus sapit quam egomet mihi!	
[CREMES] dissolui me otiosus operam ut tibi darem.
syrus est prendendus atque adhortandus mihi.	
a me nescioquis exit: concede hinc domum
ne nos inter nos congruere sentiant.	

[SURUS] hac illac circumcursa; inueniundumst tamen	
argentum: intendenda in senemst fallacia.	
[CREMES] num me fefellit hosce id struere? uidelicet
ill' cliniai seruo' tardiusculust;
idcirco huic nostro traditast prouincia.	
[SURUS] quis hic loquitur? perii. numnam haec audiuit? [CREMES] syre. [SURUS] hem.
[CREMES] quid tu istic? [SURUS] recte equidem; sed te miror, chreme,
tam mane, qui heri tantum biberis. [CREMES] nil nimis.
[SURUS] "nil" narras? uisa uerost, quod dici solet,
aquilae senectus. [CREMES] heia. [SURUS] mulier commoda et
faceta haec meretrix. [CREMES] sane. [SURUS] idem uisast tibi?
et quidem hercle forma luculenta. [CREMES] sic satis.
[SURUS] ita non ut olim, sed uti nunc, sane bona;	
minimeque miror clinia hanc si deperit.
sed habet patrem quendam auidum, miserum atque aridum	
uicinum hunc: nostin? at quasi is non ditiis	
abundet, gnatus eius profugit inopia.	
scis esse factum ut dico? [CREMES] quid ego ni sciam?
hominem pistrino dignum! [SURUS] quem? [CREMES] istunc seruolum
dico adulescenti' . . [SURUS] syre, tibi timui male!	
[CREMES] qui passus est id fieri. [SURUS] quid faceret? [CREMES] rogas?
aliquid reperiret, fingeret fallacias	
unde esset adulescenti amicae quod daret,	
atque hunc difficilem inuitum seruaret senem.
[SURUS] garris. [CREMES] haec facta ab illo oportebant, syre.
[SURUS] eho quaeso laudas qui eros fallunt? [CREMES] in loco
ego uero laudo. [SURUS] recte sane. [CREMES] quippe qui
magnarum saepe id remedium aegritudinumst:	
iam huic mansisset unicus gnatus domi.
[SURUS] iocone an serio ille haec dicat nescio;	
nisi mihi quidem addit animum quo lubeat magis.	
[CREMES] et nunc quid exspectat, syre? an dum hic denuo
abeat, quom tolerare illius sumptus non queat?	
nonne ad senem aliquam fabricam fingit? [SURUS] stolidus est.
[CREMES] at te adiutare oportet adulescentuli
causa. [SURUS] facile equidem facere possum si iubes;	
etenim quo pacto id fieri soleat calleo.	
[CREMES] tanto hercle melior. [SURUS] non est mentiri meum.
[CREMES] fac ergo. [SURUS] at heus tu facito dum eadem haec memineris
siquid huiu' simile forte aliquando euenerit,	
ut sunt humana, tuos ut faciat filius.	
[CREMES] non usu' ueniet, spero. [SURUS] spero hercle ego quoque,
neque eo nunc dico quo quicquam illum senserim;	
sed siquid, nequid. quae sit eius aetas uides;
et ne ego te, si usu' ueniat, magnifice, chreme,	
tractare possim. [CREMES] de istoc, quom usu' uenerit,
uidebimus quid opu' sit: nunc istuc age.—	
[SURUS] numquam commodius umquam erum audiui loqui,	
nec quom male facerem crederem mi inpunius
licere. quisnam a nobis egreditur foras?	

[CREMES] quid istuc quaeso? qui istic mos est, clitipho? itane fieri oportet?
[CLITIPO] quid ego feci? [CREMES] uidin ego te modo manum in sinum huic meretrici
inserere? [SURUS] acta haec res est: perii. [CLITIPO] mene? [CREMES] hisce oculis, ne nega.
facis adeo indigne iniuriam illi qui non abstineas manum.
nam istaec quidem contumeliast,	
hominem amicum recipere ad te atque eius amicam subigitare.	
uel here in uino quam inmodestu' fuisti . . [SURUS] factum. [CREMES] quam molestus!
ut equidem, ita me di ament, metui quid futurum denique esset!	
noui ego amantium animum: aduortunt grauiter quae non censeas.
[CLITIPO] at mihi fides apud hunc est nil me istiu' facturum, pater.
[CREMES] esto; at certe concedas aliquo ab ore eorum aliquantisper.
multa fert lubido: ea facere prohibet tua praesentia.	
ego de me facio coniecturam: nemost meorum amicorum hodie	
apud quem expromere omniā mea occulta, clitipho, audeam.
apud alium prohibet dignitas; apud alium ipsius facti pudet,	
ne ineptu', ne proteruo' uidear: quod illum facere credito.	
sed nostrum est intellegere utquomque atque ubiquomque opu' sit obsequi.	
[SURUS] quid istic narrat! [CLITIPO] perii. [SURUS] clitipho, haec ego praecipio tibi?
homini' frugi et temperanti' functu's officium? [CLITIPO] tace sodes.
[SURUS] recte sane. [CLITIPO] syre, pudet me. [SURUS] credo: neque id iniuria; quin
mihi molestumst. [CLITIPO] perdis hercle. [SURUS] uerum dico quod uidetur.
[CLITIPO] nonne accedam ad illos? [CREMES] eho quaeso, una accedundi uiast?
[SURUS] actumst: hic priu' se indicarit quam ego argentum effecero.	
chreme, uin tu homini stulto mi auscultare? [CREMES] quid faciam? [SURUS] iube hunc
abire hinc aliquo. [CLITIPO] quo ego hinc abeam? [SURUS] quo lubet: da illis locum:
abi deambulatum. [CLITIPO] deambulatum? quo? [SURUS] uah quasi desit locus.
abi sane istac, istorsum, quouis. [CREMES] recte dicit, censeo.
[CLITIPO] di te eradicent, syre, qui me hinc †extrudis†!
[SURUS] at tu pol tibi istas posthac comprimito manus!—
censen uero? quid illum porro credas facturum, chreme,	
nisi eum, quantum tibi opi' di dant, seruas castigas mones?	
[CREMES] ego istuc curabo. [SURUS] atqui nunc, ere, tibi istic adseruandus est.
[CREMES] fiet. [SURUS] si sapias; nam mihi iam minu' minusque obtemperat.
[CREMES] quid tu? ecquid de illo quod dudum tecum egi egisti, syre, aut
repperisti tibi quod placeat an nondum etiam? [SURUS] de fallacia	
dicis? est: inueni nuper quandam. [CREMES] frugi es. cedo quid est?
[SURUS] dicam, uerum ut aliud ex alio incidit. [CREMES] quidnam, syre?
[SURUS] pessuma haec est meretrix. [CREMES] ita uidetur. [SURUS] immo si scias.
uah uide quod inceptet facinu'. fuit quaedam anu' corinthia
hic: huic drachumarum haec argenti mille dederat mutuom.	
[CREMES] quid tum? [SURUS] ea mortuast: reliquit filiam adulescentulam.
ea relicta huic arraboni est pro illo argento. [CREMES] intellego.
[SURUS] hanc secum huc adduxit, ea quae est nunc apud uxorem tuam.	
[CREMES] quid tum? [SURUS] cliniam orat sibi uti id nunc det: illam illi tamen
post daturum: mille nummum poscit. [CREMES] et poscit quidem? [SURUS] hui,
dubium id est? ego sic putaui. [CREMES] quid nunc facere cogitas?
[SURUS] egon? ad menedemum ibo: dicam hanc esse captam ex caria	
ditem et nobilem; si redimat magnum inesse in ea lucrum.	
[CREMES] erras. [SURUS] quid ita? [CREMES] pro menedemo nunc tibi ego respondeo
"non emo": quid ages? [SURUS] optata loquere. [CREMES] qui? [SURUS] non est opus.
[CREMES] non opus est? [SURUS] non hercle uero. [CREMES] qui istuc, miror. [SURUS] iam scies.
[CREMES] mane, mane, quid est quod tam a nobis grauiter crepuerunt fores?

[SOSTRATA] nisi me animu' fallit, hic profectost anulus quem ego suspicor,
is quicum expositast gnata. [CREMES] quid uolt sibi, syre, haec oratio?
[SOSTRATA] quid est? isne tibi uidetur? [NUTRIX] dixi equidem, ubi mi ostendisti, ilico
eum esse. [SOSTRATA] at ut sati' contemplata modo sis, mea nutrix. [NUTRIX] satis.
[SOSTRATA] abi nunciam intro atque illa si iam lauerit mihi nuntia.	
hic ego uirum interea opperibor. [SURUS] te uolt: uideas quid uelit.	
nescioquid tristis est: non temerest: timeo quid sit. [CREMES] quid siet?
ne ista hercle magno iam conatu magnas nugas dixerit.	
[SOSTRATA] ehem mi uir. [CREMES] ehem mea uxor. [SOSTRATA] te ipsum quaero. [CREMES] loquere quid uelis.
[SOSTRATA] primum hoc te oro, nequid credas me aduorsum edictum tuom	
facere esse ausam. [CREMES] uin me istuc tibi, etsi incredibilest, credere?
credo. [SURUS] nescioquid peccati portat haec purgatio.
[SOSTRATA] meministin me esse grauidam et mihi te maxumo opere edicere,	
si puellam parerem, nolle tolli? [CREMES] scio quid feceris:
sustulisti. [SURUS] sic est factum: domina ego, eru' damno auctus est.	
[SOSTRATA] minime; sed erat hic corinthia anus haud inpura: ei dedi	
exponendam. [CREMES] o iuppiter, tantam esse in animo inscitiam!
[SOSTRATA] perii: quid ego feci? [CREMES] rogitas? [SOSTRATA] si peccaui, mi chreme,
insciens feci. [CREMES] id equidem ego, si tu neges, certo scio,
te inscientem atque inprudentem dicere ac facere omnia:	
tot peccata in hac re ostendi'. nam iam primum, si meum	
imperium exsequi uoluisses, interemptam oportuit,
non simulare mortem uerbis, re ipsa spem uitae dare.	
at id omitto: misericordia, animu' maternus: sino.	
quam bene uero abs te prospectumst quod uoluisti cogita:	
nempe anui illi prodita abs te filiast planissume,	
per te uel uti quaestum faceret uel uti ueniret palam.
credo, id cogitasti: "quiduis satis est dum uiuat modo."	
quid cum illis agas qui neque ius neque bonum atque aequom sciunt,	
meliu' peiu', prosit obsit, nil uident nisi quod lubet?	
[SOSTRATA] mi chreme, peccaui, fateor: uincor. nunc hoc te obsecro,	
quanto tuos est animu' natu grauior, ignoscentior,
ut meae stultitiae in iustitia tua sit aliquid praesidi.	
[CREMES] scilicet equidem istuc factum ignoscam; uerum, sostrata,
male docet te mea facilitas multa. sed istuc quidquid est	
qua hoc occeptumst causa loquere. [SOSTRATA] ut stultae et misere omnes sumus	
religiosae, quom exponendam do illi, de digito anulum
detraho et eum dico ut una cum puella exponeret:	
si moreretur, ne expers partis esset de nostris bonis.	
[CREMES] istuc recte: conseruasti te atque illam. [SOSTRATA] is hic est anulus.
[CREMES] unde habes? [SOSTRATA] quam bacchi' secum adduxit adulescentulam, [SURUS] hem.
[CREMES] quid illa narrat? [SOSTRATA] ea lauatum dum it, seruandum mihi dedit.
animum non aduorti primum; sed postquam aspexi ilico	
cognoui, ad te exsilui. [CREMES] quid nunc suspicare aut inuenis
de illa? [SOSTRATA] nescio nisi ex ipsa quaeras unde hunc habuerit,	
si potis est reperiri. [SURUS] interii: plus spei uideo quam uolo:	
nostrast, si itast. [CREMES] uiuitne illa quoi tu dederas? [SOSTRATA] nescio.
[CREMES] quid renuntiauit olim? [SOSTRATA] fecisse id quod iusseram.
[CREMES] nomen mulieri' cedo quid sit, ut quaeratur. [SOSTRATA] philterae.
[SURUS] ipsast. mirum ni illa saluast et ego perii. [CREMES] sostrata,
sequere me intro hac. [SOSTRATA] ut praeter spem euenit! quam timui male	
ne nunc animo ita esses duro ut olim in tollendo, chreme!
[CREMES] non licet hominem esse saepe ita ut uolt, si res non sinit.
nunc ita tempus est mi ut cupiam filiam: olim nil minus.	

[SURUS] nisi me animu' fallit multum, haud multum a me aberit infortunium:	
ita hac re in angustum oppido nunc meae coguntur copiae;	
nisi aliquid uideo ne esse amicam hanc gnati resciscat senex.
nam quod de argento sperem aut posse postulem me fallere	
nil est; triumpho si licet me latere tecto abscedere.	
crucior bolum tantum mi ereptum tam desubito e faucibus.	
quid agam? aut quid comminiscar? ratio de integro ineundast mihi.	
nil tam difficilest quin quaerendo inuestigari possiet.
quid si hoc nunc sic incipiam? nilst. quid si sic? tantundem egero.	
at sic opinor: non potest. immo optume. euge habeo optumam.	
retraham hercle opinor ad me	
idem ego illuc hodie fugitiuom argentum tamen.a

[CLINIA] nulla mihi res posthac potest iam interuenire tanta
quae mi aegritudinem adferat: tanta haec laetitia obortast.
dedo patri me nunciam ut frugalior sim quam uolt.	
[SURUS] nil me fefellit: cognitast, quantum audio huiu' uerba.	
istuc tibi ex sententia tua obtigisse laetor.	
[CLINIA] o mi syre, audisti obsecro? [SURUS] quidni? qui usque una adfuerim.
[CLINIA] quoi aeque audisti commode quicquam euenisse? [SURUS] nulli.
[CLINIA] atque ita me di ament ut ego nunc non tam meapte causa
laetor quam illiu'; quam ego scio esse honore quouis dignam.	
[SURUS] ita credo. sed nunc, cliniā, age, da te mihi uicissim;	
nam amici quoque res est uidenda in tutum ut conlocetur,	
nequid de amica nunc senex. [CLINIA] o iuppiter! [SURUS] quiesce.
[CLINIA] antiphila mea nubet mihi. [SURUS] sicin mi interloquere?
[CLINIA] quid faciam? syre mi, gaudeo: fer me. [SURUS] fero hercle uero.
[CLINIA] deorum uitam apti sumus. [SURUS] frustra operam opinor hanc sumo.
[CLINIA] loquere: audio. [SURUS] at iam hoc non ages. [CLINIA] agam. [SURUS] uidendumst, inquam,
amici quoque res, clinia, tui in tuto ut conlocetur.
nam si nunc a nobis abis et bacchidem hic relinquis,	
senex resciscet ilico esse amicam hanc clitiphonis;	
si abduxeris, celabitūr, itidem ut celata adhuc est.	
[CLINIA] at enim istoc nil est mage, syre, miis nuptiis aduorsum.
nam quo ore appellabo patrem? tenes quid dicam? [SURUS] quidni?
[CLINIA] quid dicam? quam causam adferam? [SURUS] qui nolo mentiare:
aperte ita ut res sese habet narrato. [CLINIA] quid ais? [SURUS] iubeo:
illam te amare et uelle uxorem, hanc esse clitiphonis.	
[CLINIA] bonam atque iustam rem oppido imperas et factu facilem.
et scilicet iam me hoc uoles patrem exorare ut celet
senem uostrum? [SURUS] immo ut recta uia rem narret ordine omnem. [CLINIA] hem
sati' sanus es et sobrius? tuquidem illum plane perdis.	
nam qui ille poterit esse in tuto, dic mihi?	
[SURUS] huic equidem consilio palmam do: hic me magnifice ecfero,	
qui uim tantam in me et potestatem habeam tantae astutiae
uera dicendo ut eos ambos fallam: ut quom narret senex	
uoster nostro istam esse amicam gnati, non credat tamen.	
[CLINIA] at enim spem istoc pacto rursum nuptiarum omnem eripis;
nam dum amicam hanc meam esse credet, non committet filiam.	
tu fors quid me fiat parui pendi', dum illi consulas.
[SURUS] quid, malum, me aetatem censes uelle id adsimularier?	
unus est dies dum argentum eripio: pax: nil amplius.	
[CLINIA] tantum sat habes? quid tum quaeso si hoc pater resciuerit?
[SURUS] quid si redeo ad illos qui aiunt "quid si nunc caelum ruat?"	
[CLINIA] metuo quid agam. [SURUS] metui'? quasi non ea potestas sit tua
quo uelis in tempore ut te exsoluas, rem facias palam.	
[CLINIA] age age, transducatur bacchis. [SURUS] optume ipsa exit foras.
bacchis clinia SYRUS dromo phrygia	
[BACCIS] sati' pol proterue me syri promissa huc induxerunt,
decem minas quas mihi dare pollicitust. quodsi nunc me	
deceperit saepe obsecrans me ut ueniam, frustra ueniet;
aut quom uenturam dixero et constituero, quom is certe	
renuntiarit, clitipho quom in spe pendebit animi,	
decipiam ac non ueniam, syrus mihi tergo poenas pendet.	
[CLINIA] sati' scite promittit tibi. [SURUS] atqui tu hanc iocari credis?
faciet nisi caueo. [BACCIS] dormiunt: ego pol istos commouebo.
mea phrygia, audisti modo iste homo quam uillam demonstrauit	
charini? [PRUGIA] audiui. [BACCIS] proxumam esse huic fundo ad dextram? [PRUGIA] memini.
[BACCIS] curriculo percurre: apud eum miles dionysia agitat:
[SURUS] quid inceptat? [BACCIS] dic me hic oppido esse inuitam atque adseruari,
uerum aliquo pacto uerba me his daturam esse et uenturam.
[SURUS] perii hercle. bacchi', mane, mane: quo mittis istanc quaeso?	
iube maneat. [BACCIS] i. [SURUS] quin est paratum argentum. [BACCIS] quin ego maneo.
[SURUS] atqui iam dabitur. [BACCIS] ut lubet. num ego insto? [SURUS] at scin quid sodes?
[BACCIS] quid? [SURUS] transeundumst nunc tibi ad menedemum et tua pompa
eo transducendast. [BACCIS] quam rem agis, scelus? [SURUS] egon? argentum cudo
quod tibi dem. [BACCIS] dignam me putas quam inludas? [SURUS] non est temere.
[BACCIS] etiamne tecum hic res mihist? [SURUS] minime: tuom tibi reddo.
[BACCIS] eatur. [SURUS] sequere hac. heus, dromo. [DROMO] quis me uolt? [SURUS] syru'. [DROMO] quid est rei?
[SURUS] ancillas omnis bacchidis transduce huc ad uos propere.	
[DROMO] quam ob rem? [SURUS] ne quaeras: ecferant quae secum huc attulerunt.
sperabit sumptum sibi senex leuatum esse harunc abitu:	
ne ille haud scit hoc paullum lucri quantum ei damnum adportet.	
tu nescis id quod scis, dromo, si sapies. [DROMO] mutum dices.

[CREMES] ita me di amabunt ut nunc menedemi uicem
miseret me tantum deuenisse ad eum mali.
illancin mulierem alere cum illa familia!	
etsi scio, hosce aliquot dies non sentiet,	
ita magno desiderio fuit ei filius;	
uerum ubi uidebit tantos sibi sumptus domi	
cotidianos fieri nec fieri modum,
optabit rursum ut abeat ab se filius.	
syrum optume eccum. [SURUS] cesso hunc adoriri? [CREMES] syre. [SURUS] hem.
[CREMES] quid est? [SURUS] te mihi ipsum iamdudum optabam dari.
[CREMES] uidere egisse iam nescioquid cum sene.
[SURUS] de illo quod dudum? dictum ac factum reddidi.
[CREMES] bonan fide? [SURUS] bona hercle. [CREMES] non possum pati
quin tibi caput demulceam; accede huc, syre:	
faciam boni tibi aliquid pro ista re ac lubens.	
[SURUS] at si scias quam scite in mentem uenerit.	
[CREMES] uah gloriare euenisse ex sententia?
[SURUS] non hercle uero: uerum dico. [CREMES] dic quid est?
[SURUS] tui clitiphonis esse amicam hanc bacchidem	
menedemo dixit clinia, et ea gratia	
secum adduxisse ne tu id persentisceres.	
[CREMES] probe. [SURUS] dic sodes. [CREMES] nimium, inquam. [SURUS] immo si scias.
sed porro ausculta quod superest fallaciae:	
sese ipse dicit tuam uidisse filiam;	
eius sibi conplacitam formam, postquam aspexerit;	
hanc cupere uxorem. [CREMES] modone quae inuentast? [SURUS] eam:
et quidem iubebit posci. [CREMES] quam ob rem istuc, syre?
nam prorsum nil intellego. [SURUS] uah tardus es.	
[CREMES] fortasse. [SURUS] argentum dabitur ei ad nuptias,
aurum atque uestem qui . . tenesne? [CREMES] comparet?
[SURUS] id ipsum. [CREMES] at ego illi neque do neque despondeo.
[SURUS] non? quam ob rem? [CREMES] quam ob rem? me rogas? homini . . ? [SURUS] ut lubet.
non ego dicebam in perpetuom ut illam illi dares,	
uerum ut simulares. [CREMES] non meast simulatio;
ita tu istaec tua misceto ne me admisceas.	
egon quoi daturu' non sum, ut ei despondeam?	
[SURUS] credebam. [CREMES] minime. [SURUS] scite poterat fieri;
et ego hoc, quia dudum tu tanto opere iusseras,	
eo coepi. [CREMES] credo. [SURUS] ceterum equidem istuc, chreme,
aequi bonique facio. [CREMES] atqui quam maxume
uolo te dare operam ut fiat, uerum alia uia.	
[SURUS] fiat, quaeratur aliquid. sed illud quod tibi
dixi de argento quod ista debet bacchidi,	
id nunc reddendumst illi: neque tu scilicet	
illuc confugies: "quid mea? num mihi datumst?	
num iussi? num illa oppignerare filiam	
meam me inuito potuit?" uerum illuc, chreme,
dicunt: "ius summum saepe summast malitia."	
[CREMES] haud faciam. [SURUS] immo aliis si licet, tibi non licet:
†omnes te in lauta et bene acta parte putant.†	
[CREMES] quin egomet iam ad eam deferam. [SURUS] immo filium
iube potiu'. [CREMES] quam ob rem? [SURUS] quia enim in eum suspiciost
translata amori'. [CREMES] quid tum? [SURUS] quia uidebitur
mage ueri simile id esse, quom hic illi dabit;	
et simul conficiam facilius ego quod uolo.	
ipse adeo adest: abi, ecfer argentum. [CREMES] ecfero.

[CLITIPO] nullast tam facili' res quin difficilis siet,
quam inuitu' facias. uel me haec deambulatio,	
quam non laboriosa, ad languorem dedit.	
nec quicquam mage nunc metuo quam ne denuo	
miser aliquo extrudar hinc, ne accedam ad bacchidem.	
ut te quidem omnes di deaeque quantumst, syre,
cum istoc inuento cumque incepto perduint!	
huiu' modi mihi res semper comminiscere	
ubi me excarnufices. [SURUS] is tu hinc quo dignus es?	
quam paene tua me perdidit proteruitas!	
[CLITIPO] uellem hercle factum, ita meritu's. [SURUS] meritu'? quo modo?
ne me istuc ex te prius audisse gaudeo	
quam argentum haberes quod daturu' iam fui.	
[CLITIPO] quid igitur dicam tibi uis? abiisti; mihi
amicam adduxti quam non licitumst tangere.	
[SURUS] iam non sum iratu'. sed scin ubi sit nunc tibi
tua bacchis? [CLITIPO] apud nos. [SURUS] non. [CLITIPO] ubi ergo? [SURUS] apud cliniam.
[CLITIPO] perii. [SURUS] bono animo es: iam argentum ad eam deferes
quod ei pollicitu's. [CLITIPO] garris. unde? [SURUS] a tuo patre.
[CLITIPO] ludis fortasse me? [SURUS] ipsa re experibere.
[CLITIPO] ne ego sum homo fortunatu': deamo te, syre.
[SURUS] sed pater egreditur. caue quicquam admiratu' sis	
qua causa id fiat; obsecundato in loco;	
quod imperabit facito; loquitor paucula.	

[CREMES] ubi clitipho hic est? [SURUS] "eccum me" inque. [CLITIPO] eccum hic tibi.
[CREMES] quid rei esset dixtin huic? [SURUS] dixi pleraque omnia.
[CREMES] cape hoc argentum ac defer. [SURUS] i: quid stas, lapis?
quin accipis? [CLITIPO] cedo sane. [SURUS] sequere hac me ocius.
tu hic nos dum eximus interea opperibere;	
nam nil est illic quod moremur diutius.—	
[CREMES] minas quidem iam decem habet a me filia,
quas hortamentis esse nunc duco datas;	
hasce ornamentis consequentur alterae;	
porro haec talenta dotis adposcunt duo.	
quam multa iniusta ac praua fiunt moribus!	
mihi nunc relictis rebus inueniundus est
aliquis, labore inuenta mea quoi dem bona.	

[MEDEDEMUS] multo omnium nunc me fortunatissimum
factum puto esse quom te, gnate, intellego	
resipisse. [CREMES] ut errat!me. te ipsum quaerebam, chreme:
serua, quod in te est, filium, me ac familiam.
[CREMES] cedo quid uis faciam?me. inuenisti hodie filiam.
[CREMES] quid tum?me. hanc uxorem sibi dari uolt clinia.
[CREMES] quaeso quid tu homini's?me. quid est? [CREMES] iamne oblitus es
inter nos quid sit dictum de fallacia,	
ut ea uia abs te argentum auferretur?me. scio.
[CREMES] ea res nunc agitur ipsa [MEDEDEMUS] quid narras, chreme?
erraui? actast res? quanta de spe decidi!a
immo haec quidem quae apud me est clitiphonis est
amica: ita aiunt. [CREMES] et tu credis omnia.
et illum aiunt uelle uxorem ut, quom desponderis,	
des qui aurum ac uestem atque alia quae opu' sunt comparet.
[MEDEDEMUS] id est profecto: id amicae dabitur. [CREMES] scilicet
daturum [MEDEDEMUS] uah frustra sum igitur gauisus miser.
quiduis tamen iam malo quam hunc amittere.	
quid nunc renuntiem abs te responsum, chreme,	
ne sentiat me sensisse atque aegre ferat?
[CREMES] aegre? nimium illi, menedeme, indulges [MEDEDEMUS] sine:
inceptumst: perfice hoc mi perpetuo, chreme.	
[CREMES] dic conuenisse, egisse te de nuptiis.
[MEDEDEMUS] dicam. quid deinde? [CREMES] me facturum esse omnia,
generum placere; postremo etiam, si uoles,
desponsam quoque esse dicito [MEDEDEMUS] em istuc uolueram.
[CREMES] tanto ocius te ut poscat et tu, id quod cupis,
quam ocissime ut des [MEDEDEMUS] cupio. [CREMES] ne tu propediem,
ut istanc rem uideo, istius obsaturabere.	
sed ut uti istaec sunt, cautim et paulatim dabis
si sapies [MEDEDEMUS] faciam. [CREMES] abi intro: uide quid postulet.
ego domi ero siquid me uoles [MEDEDEMUS] sane uolo;
nam te scientem faciam quidquid egero.

[MEDEDEMUS] ego me non tam astutum neque ita perspicacem esse id scio;
sed hic adiutor meus et monitor et praemonstrator chremes
hoc mihi praestat: in me quiduis harum rerum conuenit	
quae sunt dicta in stulto, caudex stipes asinu' plumbeus;	
in illum nil potest: exsuperat eius stultitia haec omnia.	
[CREMES] ohe iam desine deos, uxor, gratulando obtundere
tuam esse inuentam gnatam, nisi illos ex tuo ingenio iudicas
ut nil credas intellegere nisi idem dictumst centiens.	
sed interim quid illic iamdudum gnatu' cessat cum syro?	
[MEDEDEMUS] quos ais homines, chreme, cessare? [CREMES] ehem, menedeme, aduenis?
dic mihi, cliniae quae dixi nuntiastin?me. omnia.	
[CREMES] quid ait?me. gaudere adeo coepit quasi qui cupiunt nuptias.
[CREMES] hahahae [MEDEDEMUS] quid risisti? [CREMES] serui uenere in mentem syri
calliditates [MEDEDEMUS] itane? [CREMES] uoltu' quoque hominum fingit scelus.
[MEDEDEMUS] gnatu' quod se adsimulat laetum, id dicis? [CREMES] id [MEDEDEMUS] idem istuc mihi
uenit in mentem. [CREMES] ueterator [MEDEDEMUS] mage, si mage noris, putes
ita rem esse. [CREMES] ain tu?me. quin tu ausculta. [CREMES] mane; hoc priu' scire expeto,
quid perdideris. nam ubi desponsam nuntiasti filio,	
continuo iniecisse uerba tibi dromonem scilicet,	
sponsae uestem aurum atque ancillas opus esse: argentum ut dares.	
[MEDEDEMUS] non. [CREMES] quid? non?me. non inquam. [CREMES] neque ipse gnatu'?me. nil prorsum, chreme.
magis unum etiam instare ut hodie conficiantur nuptiae.
[CREMES] mira narras. quid syru' meu'? ne is quidem quicquam?me. nihil.
[CREMES] quam ob rem, nescio [MEDEDEMUS] equidem miror, qui alia tam plane scias.
sed ille tuom quoque syrus idem mire finxit filium,	
ut ne paullulum quidem subolat esse amicam hanc cliniae.	
[CREMES] quid agit?me. mitto iam osculari atque amplexari: id nil puto.
[CREMES] quid est quod ampliu' simuletur?me. uah. [CREMES] quid est?me. audi modo.
est mihi ultimis conclaue in aedibus quoddam retro:	
huc est intro latu' lectu', uestimentis stratus est.	
[CREMES] quid postquam hoc est factum?me. dictum factum huc abiit clitipho.
[CREMES] solu'?me. solu'. [CREMES] timeo [MEDEDEMUS] bacchi' consecutast ilico.
[CREMES] sola?me. sola. [CREMES] perii [MEDEDEMUS] ubi abiere intro, operuere ostium. [CREMES] hem
clinia haec fieri uidebat?me. quidni? mecum una simul.	
[CREMES] fili est amica bacchi': menedeme, occidi.
[MEDEDEMUS] quam ob rem? [CREMES] decem dierum uix mi est familia.
[MEDEDEMUS] quid istuc times quod ille operam amico dat suo?
[CREMES] immo quod amicae [MEDEDEMUS] si dat. [CREMES] an dubium id tibist?
quemquamne animo tam communi esse aut leni putas	
qui se uidente amicam patiatur suam . . ?me. ah	
quidni? quo uerba facilius dentur mihi.	
[CREMES] derides merito. mihi nunc ego suscenseo:
quot res dedere ubi possem persentiscere,	
ni essem lapis! quae uidi! uae misero mihi!	
at ne illud haud inultum, si uiuo, ferent!	
nam iam . [MEDEDEMUS] non tu te cohibes? non te respicis?
non tibi ego exempli sati' sum? [CREMES] prae iracundia,
menedeme, non sum apud me [MEDEDEMUS] tene istuc loqui!
nonne id flagitiumst te aliis consilium dare,	
foris sapere, tibi non posse te auxiliarier?	
[CREMES] quid faciam?me. id quod me fecisse aiebas parum.
fac te patrem esse sentiat; fac ut audeat
tibi credere omnia, abs te petere et poscere,	
nequam aliam quaerat copiam ac te deserat.	
[CREMES] immo abeat multo malo quouis gentium
quam hic per flagitium ad inopiam redigat patrem.	
nam si illi pergo suppeditare sumptibus,
menedeme, mihi illaec uere ad rastros res redit.	
[MEDEDEMUS] quot incommoditates in hac re capies, nisi caues!
difficilem te esse ostendes et ignosces tamen	
post, et id ingratum. [CREMES] ah nescis quam doleam [MEDEDEMUS] ut lubet.
quid hoc quod rogo, ut illa nubat nostro? nisi quid est
quod mage uis. [CREMES] immo et gener et adfines placent.
[MEDEDEMUS] quid doti' dicam te dixisse filio?
quid obticuisti? [CREMES] dotis?me. ita dico. [CREMES] ah [MEDEDEMUS] chreme,
nequid uereare, si minu': nil nos dos mouet.	
[CREMES] duo talenta pro re nostra ego esse decreui satis;
sed ita dictu opus est, si me uis saluom esse et rem et filium,	
me mea omnia bona doti dixisse illi [MEDEDEMUS] quam rem agis?
[CREMES] id mirari te simulato et illum hoc rogitato simul
quam ob rem id faciam [MEDEDEMUS] quin ego uero quam ob rem id facias nescio.
[CREMES] egone? ut eius animum, qui nunc luxuria et lasciuia
diffluit, retundam redigam, ut quo se uortat nesciat.	
[MEDEDEMUS] quid agi'? [CREMES] mitte: sine me in hac re gerere mihi morem [MEDEDEMUS] sino:
itane uis? [CREMES] ita [MEDEDEMUS] fiat. [CREMES] ac iam uxorem ut accersat paret.
hic ita ut liberos est aequom dictis confutabitur;	
sed syrum . [MEDEDEMUS] quid eum? [CREMES] egone si uiuo adeo exornatum dabo,
adeo depexum ut dum uiuat meminerit semper mei;	
qui sibi me pro deridiculo ac delectamento putat.	
non, ita me di ament, auderet facere haec uiduae mulieri	
quae in me fecit.	

[CLITIPO] itane tandem quaeso, menedeme? ut pater
tam in breui spatio omnem de me eiecerit animum patris?
quodnam ob facinu'? quid ego tantum sceleris admisi miser?	
uolgo faciunt [MEDEDEMUS] scio tibi esse hoc grauiu' multo ac durius,
quoi fit; uerum ego haud minus aegre patior, id qui nescio	
nec rationem capio, nisi quod tibi bene ex animo uolo.	
[CLITIPO] hic patrem astare aibas [MEDEDEMUS] eccum. [CREMES] quid me incusas, clitipho?
quidquid ego huiu' feci, tibi prospexi et stultitiae tuae.	
ubi te uidi animo esse omisso et suauia in praesentia	
quae essent prima habere neque consulere in longitudinem:	
cepi rationem ut neque egeres neque ut haec posses perdere.	
ubi quoi decuit primo, tibi non licuit per te mihi dare,
abii ad proxumum tibi qui erat; ei commisi et credidi:	
ibi tuae stultitiae semper erit praesidium, clitipho,	
uictu' uestitus quo in tectum te receptes. [CLITIPO] ei mihi!
[CREMES] satius est quam te ipso herede haec possidere bacchidem.
[SURUS] disperii: scelestu' quantas turbas conciui insciens!
[CLITIPO] emori cupio. [CREMES] priu' quaeso disce quid sit uiuere.
ubi scies, si displicebit uita, tum istoc utitor.	
[SURUS] ere, licetne? [CREMES] loquere. [SURUS] at tuto. [CREMES] loquere. [SURUS] quae istast prauitas
quaeue amentiast, quod peccaui ego, id obesse huic? [CREMES] ilicet.
ne te admisce: nemo accusat, syre, te: nec tu aram tibi
nec precatorem pararis. [SURUS] quid agi'? [CREMES] nil suscenseo
neque tibi nec tibi; nec uos est aequom quod facio mihi.—	

[SURUS] abiit? uah, rogasse uellem . . [CLITIPO] quid? [SURUS] und' mihi peterem cibum:
ita nos alienauit. tibi iam esse ad sororem intellego.	
[CLITIPO] adeon rem rediisse ut periclum etiam a fame mihi sit, syre!
[SURUS] modo liceat uiuere, est spes . . [CLITIPO] quae? [SURUS] nos esurituros satis.
[CLITIPO] inrides in re tanta neque me consilio quicquam adiuuas?
[SURUS] immo et ibi nunc sum et usque id egi dudum dum loquitur pater;	
et quantum ego intellegere possum . . [CLITIPO] quid? [SURUS] non aberit longius.
[CLITIPO] quid id ergo? [SURUS] sic est: non esse horum te arbitror. [CLITIPO] quid istuc, syre?
satin sanus es? [SURUS] ego dicam quod mi in mentemst: tu diiudica.	
dum istis fuisti solu', dum nulla alia delectatio	
quae propior esset, te indulgebant, tibi dabant; nunc filia	
postquamst inuenta uera, inuentast causa qui te expellerent.	
[CLITIPO] est ueri simile. [SURUS] an tu ob peccatum hoc esse illum iratum putas?
[CLITIPO] non arbitror. [SURUS] nunc aliud specta: matres omnes filiis
in peccato adiutrices, auxilio in paterna iniuria	
solent esse: id non fit. [CLITIPO] uerum dici'. quid ergo nunc faciam, syre?
[SURUS] suspicionem istanc ex illis quaere, rem profer palam.	
si non est uerum, ad misericordiam ambos adduces cito,
aut scibi' quoiu' sis. [CLITIPO] recte suades: faciam.— [SURUS] sat recte hoc mihi
in mentem uenit; nam quam maxume huic uisa haec suspicio	
erit uera, quamque adulescens maxume quam in minima spe situsa
erit, tam facillume patri' pacem in leges conficiet suas.
etiam haud scio anne uxorem ducat: ac syro nil gratiae!	
quid hoc autem? senex exit foras: ego fugio. adhuc quod factumst,
miror non continuo adripi iusse: ad menedemum hunc pergam.	
eum mihi precatorem paro: seni nostro fide nil habeo.	

[SOSTRATA] profecto nisi caues tu homo, aliquid gnato conficies mali;	
idque adeo miror, quo modo	
tam ineptum quicquam tibi uenire in mentem, mi uir, potuerit.
[CREMES] oh pergin mulier esse? nullamne ego rem umquam in uita mea
uolui quin tu in ea re mi fueris aduorsatrix, sostrata!	
at si rogem iam quid est quod peccem aut quam ob rem hoc facias, nescias;	
in qua re nunc tam confidenter restas, stulta. [SOSTRATA] ego nescio?	
[CREMES] immo scis, potius quam quidem redeat ad integrum eadem oratio. [SOSTRATA] oh
iniquos es qui me tacere de re tanta postules.	
[CREMES] non postulo iam: loquere: nihilo minus ego hoc faciam tamen.
[SOSTRATA] facies? [CREMES] uerum. [SOSTRATA] non uides quantum mali ex ea re excites?
subditum se suspicatur. [CREMES] "subditum" ain tu? [SOSTRATA] sic erit,
mi uir. [CREMES] confitere? [SOSTRATA] au te obsecro, istuc inimicis siet.
egon confitear meum non esse filium, qui sit meus?	
[CREMES] quid? metui' ne non, quom uelis, conuincas esse illum tuom?
[SOSTRATA] quod filia est inuenta? [CREMES] non: sed, quo mage credundum siet,
id quod consimilest moribus	
conuinces facile ex te natum; nam tui similest probe;
nam illi nil uitist relictum quin siet itidem tibi;	
tum praeterea talem nisi tu nulla pareret filium.	
sed ipse egreditur, quam seueru'! rem, quom uideas, censeas.	

[CLITIPO] si umquam ullum fuit tempu', mater, quom ego uoluptati tibi
fuerim, dictu' filiu' tuo' uostra uoluntate, obsecro
eius ut memineris atque inopi' nunc te miserescat mei,	
quod peto aut quod uolo, parentes meos ut conmonstres mihi.	
[SOSTRATA] obsecro, mi gnate, ne istuc in animum inducas tuom	
alienum esse te. [CLITIPO] sum. [SOSTRATA] miseram me, hoccin quaesisti, obsecro?
ita mihi atque huic sis superstes ut ex me atque ex hoc natus es;
et caue posthac, si me amas, umquam istuc uerbum ex te audiam.	
[CREMES] at ego, si me metui', mores caue in te esse istos sentiam.
[CLITIPO] quos? [CREMES] si scire uis, ego dicam: gerro iners fraus helluo
ganeo's damnosu': crede, et nostrum te esse credito.	
[CLITIPO] non sunt haec parenti' dicta. [CREMES] non, si ex capite sis meo
natus, item ut aiunt mineruam esse ex ioue, ea causa magis	
patiar, clitipho, flagitiis tuis me infamem fieri.	
[SOSTRATA] di istaec prohibeant! [CREMES] deos nescio: ego, quod potero, sedulo.
quaeris id quod habes, parentes; quod abest non quaeris, patri	
quo modo obsequare et ut serues quod labore inuenerit.
non mihi per fallacias adducere ante oculos . . pudet	
dicere hac praesente uerbum turpe; at te id nullo modo	
facere puduit. [CLITIPO] eheu quam nunc totu' displiceo mihi,
quam pudet! neque quod principium incipiam ad placandum scio.	

[MEDEDEMUS] enimuero chremes nimi' grauiter cruciat adulescentulum
nimi'que inhumane: exeo ergo ut pacem conciliem. optume	
ipsos uideo. [CREMES] ehem, menedeme, quor non accersi iubes
filiam et quod doti' dixi firmas? [SOSTRATA] mi uir, te obsecro	
ne facias. [CLITIPO] pater, obsecro mi ignoscas [MEDEDEMUS] da ueniam, chreme:
sine te exorem. [CREMES] egon mea bona ut dem bacchidi dono sciens?
non faciam [MEDEDEMUS] at id nos non sinemu'. [CLITIPO] si me uiuom uis, pater,
ignosce. [SOSTRATA] age, chreme mi [MEDEDEMUS] age quaeso, ne tam offirma te, chreme.
[CREMES] quid istic? uideo non licere ut coeperam hoc pertendere.
[MEDEDEMUS] facis ut te decet. [CREMES] ea lege hoc adeo faciam, si facit
quod ego hunc aequom censeo. [CLITIPO] pater, omnia faciam: impera.
[CREMES] uxorem ut ducas. [CLITIPO] pater . . ! [CREMES] nil audio. [SOSTRATA] ad me recipio:
faciet. [CREMES] nil etiam audio ipsum. [CLITIPO] perii! [SOSTRATA] an dubitas, clitipho?
[CREMES] immo utrum uolt. [SOSTRATA] faciet omnia [MEDEDEMUS] haec dum incipias, grauia sunt,
dumque ignores; ubi cognori', facilia. [CLITIPO] faciam, pater.
[SOSTRATA] gnate mi, ego pol tibi dabo illam lepidam, quam tu facile ames,
filiam phanocratae nostri. [CLITIPO] rufamne illam uirginem,
caesiam, sparso ore, adunco naso? non possum, pater.	
[CREMES] heia ut elegans est! credas animum ibi esse. [SOSTRATA] aliam dabo.
[CLITIPO] immo, quandoquidem ducendast, egomet habeo propemodum
quam uolo. [CREMES] nunc laudo, gnate. [CLITIPO] archonidi huiu' filiam.
[SOSTRATA] perplacet. [CLITIPO] pater, hoc nunc restat. [CREMES] quid? [CLITIPO] syro ignoscas uolo
quae mea causa fecit. [CREMES] fiat. [CANTOR] uos ualete et plaudite!

----------------------------------------------------------------------------------------------
[EUNUCHUS]

[PROLOGUS] si quisquamst qui placere se studeat bonis
quam plurimis et minime multos laedere,	
in is poeta hic nomen profitetur suom.	
tum siquis est qui dictum in se inclementius	
existumauit esse, sic existumet
responsum, non dictum esse, quia laesit prior.	
qui bene uortendo et easdem scribendo male	
ex graecis bonis latinas fecit non bonas,	
idem menandri phasma nunc nuper dedit,	
atque in thesauro scripsit causam dicere
prius unde petitur, aurum qua re sit suom,	
quam illic qui petit, unde is sit thensaurus sibi	
aut unde in patrium monumentum peruenerit.	
dehinc ne frustretur ipse se aut sic cogitet	
"defunctu' iam sum, nil est quod dicat mihi":
is ne erret moneo, et desinat lacessere.	
habeo alia multa quae nunc condonabitur,	
quae proferentur post si perget laedere	
ita ut facere instituit. quam nunc acturi sumus	
menandri eunuchum, postquam aediles emerunt,
perfecit sibi ut inspiciundi esset copia.	
magistratu' quom ibi adesset occeptast agi.	
exclamat furem, non poetam fabulam	
dedisse et nil dedisse uerborum tamen:	
colacem esse naeui, et plauti ueterem fabulam;
parasiti personam inde ablatam et militis.	
si id est peccatum, peccatum inprudentiast	
poetae, non quo furtum facere studuerit.	
id ita esse uos iam iudicare poteritis.	
colax menandrist: in east parasitus colax
et miles gloriosus: eas se non negat	
personas transtulisse in eunuchum suam	
ex graeca; sed eas fabulas factas prius	
latinas scisse sese id uero pernegat.	
quod si personis isdem huic uti non licet:
qui mage licet currentem seruom scribere,	
bonas matronas facere, meretrices malas,	
parasitum edacem, gloriosum militem,	
puerum supponi, falli per seruom senem,	
amare odisse suspicari? denique
nullumst iam dictum quod non dictum sit prius.	
qua re aequom est uos cognoscere atque ignoscere	
quae ueteres factitarunt si faciunt noui.	
date operam, cum silentio animum attendite,	
ut pernoscati' quid sibi eunuchus uelit.

[PAEDRIA] quid igitur faciam? non eam ne nunc quidem
quom accersor ultro? an potius ita me comparem	
non perpeti meretricum contumelias?	
exclusit; reuocat: redeam? non si me obsecret.	
[PARMENO] siquidem hercle possis, nil prius neque fortius.
uerum si incipies neque pertendes gnauiter	
atque, ubi pati non poteri', quom nemo expetet,	
infecta pace ultro ad eam uenies indicans	
te amare et ferre non posse: actumst, ilicet,	
peristi: eludet ubi te uictum senserit.
proin tu, dum est tempus, etiam atque etiam cogita,	
ere: quae res in se neque consilium neque modum	
habet ullum, eam consilio regere non potes.	
in amore haec omnia insunt uitia: iniuriae,	
suspiciones, inimicitiae, indutiae,
bellum, pax rursum: incerta haec si tu postules	
ratione certa facere, nihilo plus agas	
quam si des operam ut cum ratione insanias.	
et quod nunc tute tecum iratus cogitas	
"egon illam, quae illum, quae me, quae non . . ! sine modo,
mori me malim: sentiet qui uir siem":	
haec uerba una mehercle falsa lacrimula	
quam oculos terendo misere uix ui expresserit,	
restinguet, et te ultro accusabit, et dabis	
ultro supplicium. [PAEDRIA] o indignum facinu'! nunc ego
et illam scelestam esse et me miserum sentio:	
et taedet et amore ardeo, et prudens sciens,	
uiuos uidensque pereo, nec quid agam scio.	
[PARMENO] quid agas? nisi ut te redimas captum quam queas	
minimo; si nequeas paullulo, at quanti queas;
et ne te adflictes. [PAEDRIA] itane suades? [PARMENO] si sapis,
neque praeter quam quas ipse amor molestias	
habet addas, et illas quas habet recte feras.	
sed eccam ipsa egreditur, nostri fundi calamitas;	
nam quod nos capere oportet haec intercipit.

[TAIS] miseram me, uereor ne illud grauiu' phaedria
tulerit neue aliorsum atque ego feci acceperit,	
quod heri intro missu' non est. [PAEDRIA] totus, parmeno,
tremo horreoque, postquam aspexi hanc. [PARMENO] bono animo es:	
accede ad ignem hunc, iam calesces plus satis.
[TAIS] quis hic loquitur? ehem tun hic eras, mi phaedria?
quid hic stabas? quor non recta intro ibas? [PARMENO] ceterum	
de exclusione uerbum nullum? [TAIS] quid taces?
[PAEDRIA] sane quia uero haec mihi patent semper fores
aut quia sum apud te primu'. [TAIS] missa istaec face.
[PAEDRIA] quid "missa"? o thais, thais, utinam esset mihi
pars aequa amori' tecum ac pariter fieret,	
ut aut hoc tibi doleret itidem ut mihi dolet	
aut ego istuc abs te factum nihili penderem!	
[TAIS] ne crucia te obsecro, anime mi, mi phaedria.
non pol quo quemquam plus amem aut plus diligam	
eo feci; sed ita erat res, faciundum fuit.	
[PARMENO] credo, ut fit, misera prae amore exclusti hunc foras.	
[TAIS] sicin agi', parmeno? age; sed huc qua gratia
te accersi iussi, ausculta. [PAEDRIA] fiat. [TAIS] dic mihi
hoc primum, potin est hic tacere? [PARMENO] egon? optume.	
uerum heus tu, hac lege tibi meam adstringo fidem:	
quae uera audiui taceo et contineo optume;	
sin falsum aut uanum aut finctumst, continuo palamst:	
plenus rimarum sum, hac atque illac perfluo.
proin tu, taceri si uis, uera dicito.	
[TAIS] samia mihi mater fuit: ea habitabat rhodi.
[PARMENO] potest taceri hoc. [TAIS] ibi tum matri paruolam
puellam dono quidam mercator dedit	
ex attica hinc abreptam. [PAEDRIA] ciuemne? [TAIS] arbitror;
certum non scimu': matri' nomen et patris	
dicebat ipsa: patriam et signa cetera	
neque scibat neque per aetatem etiam potis erat.	
mercator hoc addebat: e praedonibus,	
unde emerat, se audisse abreptam e sunio.
mater ubi accepit, coepit studiose omnia	
docere, educere, ita uti si esset filia.	
sororem plerique esse credebant meam.	
ego cum illo, quocum tum uno rem habebam hospite,	
abii huc: qui mihi reliquit haec quae habeo omnia.
[PARMENO] utrumque hoc falsumst: effluet. [TAIS] qui istuc? [PARMENO] quia
neque tu uno eras contenta neque solus dedit;	
nam hic quoque bonam magnamque partem ad te attulit.	
[TAIS] itast; sed sine me peruenire quo uolo.
interea miles qui me amare occeperat
in cariamst profectu'; te interea loci	
cognoui. tute scis postilla quam intumum	
habeam te et mea consilia ut tibi credam omnia.	
[PAEDRIA] ne hoc quidem tacebit parmeno. [PARMENO] oh dubiumne id est?
[TAIS] hoc agite, amabo. mater mea illic mortuast
nuper; eiu' frater aliquantum ad remst auidior.	
is ubi esse hanc forma uidet honesta uirginem	
et fidibu' scire, pretium sperans ilico	
producit, uendit. forte fortuna adfuit	
hic meus amicus: emit eam dono mihi
inprudens harum rerum ignaru'que omnium.	
is uenit: postquam sensit me tecum quoque	
rem habere, fingit causas ne det sedulo:	
ait, si fidem habeat se iri praepositum tibi	
apud me, ac non id metuat, ne, ubi acceperim,
sese relinquam, uelle se illam mihi dare;	
uerum id uereri. sed ego quantum suspicor,	
ad uirginem animum adiecit. [PAEDRIA] etiamne amplius?
[TAIS] nil; nam quaesiui. nunc ego eam, mi phaedria,
multae sunt causae quam ob rem cupio abducere:
primum quod soror est dicta; praeterea ut suis	
restituam ac reddam. sola sum; habeo hic neminem	
neque amicum neque cognatum: quam ob rem, phaedria,	
cupio aliquos parere amicos beneficio meo.	
id amabo adiuta me, quo id fiat facilius:
sine illum priores partis hosce aliquot dies	
apud me habere. nil respondes? [PAEDRIA] pessuma,
egon quicquam cum istis factis tibi respondeam?	
[PARMENO] eu noster, laudo: tandem perdoluit: uir es.	
[PAEDRIA] aut ego nescibam quorsum tu ires? "paruola
hinc est abrepta; eduxit mater pro sua;	
soror dictast; cupio abducere, ut reddam suis":	
nempe omnia haec nunc uerba huc redeunt denique:	
ego excludor, ille—recipitur. qua gratia?	
nisi si illum plus amas quam me et istam nunc times
quae aduectast ne illum talem praeripiat tibi.	
[TAIS] egon id timeo? [PAEDRIA] quid te ergo aliud sollicitat? cedo.
num solus ille dona dat? num ubi meam	
benignitatem sensisti in te claudier?	
nonne ubi mi dixti cupere te ex aethiopia
ancillulam, relictis rebus omnibus	
quaesiui? porro eunuchum dixti uelle te,	
quia solae utuntur is reginae; repperi,	
heri minas uiginti pro ambobus dedi.	
tamen contemptus abs te haec habui in memoria:
ob haec facta abs te spernor? [TAIS] quid istic, phaedria?
quamquam illam cupio abducere atque hac re arbitror	
id fieri posse maxume, uerum tamen	
potius quam te inimicum habeam, faciam ut iusseris.	
[PAEDRIA] utinam istuc uerbum ex animo ac uere diceres
"potius quam te inimicum habeam"! si istuc crederem	
sincere dici, quiduis possem perpeti.	
[PARMENO] labascit uictus uno uerbo quam cito!	
[TAIS] ego non ex animo misera dico? quam ioco
rem uoluisti a me tandem, quin perfeceris?
ego impetrare nequeo hoc abs te, biduom	
saltem ut concedas solum. [PAEDRIA] siquidem biduom:
uerum ne fiant isti uiginti dies.	
[TAIS] profecto non plus biduom aut . . [PAEDRIA] "aut" nil moror.
[TAIS] non fiet: hoc modo sine te exorem. [PAEDRIA] scilicet
faciundumst quod uis. [TAIS] merito te amo, bene facis.
[PAEDRIA] rus ibo: ibi hoc me macerabo biduom.
ita facere certumst: mos gerundust thaidi.	
tu, parmeno, huc fac illi adducantur. [PARMENO] maxume.	
[PAEDRIA] in hoc biduom, thais, uale. [TAIS] mi phaedria,
et tu. numquid uis aliud? [PAEDRIA] egone quid uelim?
cum milite istoc praesens absens ut sies;	
dies noctesque me ames, me desideres,	
me somnies, me exspectes, de me cogites,	
me speres, me te oblectes, mecum tota sis:
meu' fac sis postremo animu' quando ego sum tuos.—	
[TAIS] me miseram, forsitan hic mihi paruam habeat fidem
atque ex aliarum ingeniis nunc me iudicet.	
ego pol, quae mihi sum conscia, hoc certo scio	
neque me finxisse falsi quicquam neque meo
cordi esse quemquam cariorem hoc phaedria.	
et quidquid huiu' feci causa uirginis	
feci; nam me eiu' fratrem spero propemodum	
iam repperisse, adulescentem adeo nobilem;	
et is hodie uenturum ad me constituit domum.
concedam hinc intro atque exspectabo dum uenit.

[PAEDRIA] fac, ita ut iussi, deducantur isti. [PARMENO] faciam. [PAEDRIA] at diligenter.
[PARMENO] fiet. [PAEDRIA] at mature. [PARMENO] fiet. [PAEDRIA] satine hoc mandatumst tibi? [PARMENO] ah
rogitare, quasi difficile sit!	
utinam tam aliquid inuenire facile possis, phaedria,
quam hoc peribit. [PAEDRIA] ego quoque una pereo, quod mist carius;
ne istuc tam iniquo patiare animo. [PARMENO] minime: qui effectum dabo.	
sed numquid aliud imperas?	
[PAEDRIA] munu' nostrum ornato uerbis, quod poteris, et istum aemulum,
quod poteris, ab ea pellito.
[PARMENO] memini, tam etsi nullu' moneas. [PAEDRIA] ego rus ibo atque ibi manebo.
[PARMENO] censeo. [PAEDRIA] sed heus tu. [PARMENO] quid uis? [PAEDRIA] censen posse me obfirmare et
perpeti ne redeam interea? [PARMENO] tene? non hercle arbitror;	
nam aut iam reuortere aut mox noctu te adiget horsum insomnia.	
[PAEDRIA] opu' faciam, ut defetiger usque, ingratiis ut dormiam.
[PARMENO] uigilabi' lassus: hoc plus facies. [PAEDRIA] abi, nil dicis, parmeno.
eiciunda hercle haec est mollities animi; nimi' me indulgeo.	
tandem non ego illam caream, si sit opu', uel totum triduom? [PARMENO] hui	
uniuorsum triduom? uide quid agas. [PAEDRIA] stat sententia.—
[PARMENO] di boni, quid hoc morbist? adeon homines inmutarier
ex amore ut non cognoscas eundem esse! hoc nemo fuit	
minus ineptu', mage seueru' quisquam nec mage continens.	
sed quis hic est qui huc pergit? attat hicquidem est parasitus gnatho	
militis: ducit secum una uirginem dono huic. papae	
facie honesta! mirum ni ego me turpiter hodie hic dabo
cum meo decrepito hoc eunucho. haec superat ipsam thaidem.	

[GNATO] di inmortales, homini homo quid praestat? stulto intellegens
quid inter est? hoc adeo ex hac re uenit in mentem mihi:	
conueni hodie adueniens quendam mei loci hinc atque ordinis,	
hominem haud inpurum, itidem patria qui abligurrierat bona:
uideo sentum squalidum aegrum, pannis annisque obsitum. "oh	
quid istuc" inquam "ornatist?" "quoniam miser quod habui perdidi, em	
quo redactu' sum. omnes noti me atque amici deserunt."	
hic ego illum contempsi prae me: "quid homo" inquam "ignauissime?	
itan parasti te ut spes nulla relicua in te siet tibi?
simul consilium cum re amisti? uiden me ex eodem ortum loco?	
qui color nitor uestitu', quae habitudost corporis!	
omnia habeo neque quicquam habeo; nil quom est, nil defit tamen."	
"at ego infelix neque ridiculus esse neque plagas pati	
possum." "quid? tu his rebu' credi' fieri? tota erras uia.
olim isti fuit generi quondam quaestus apud saeclum prius:	
hoc nouomst aucupium; ego adeo hanc primus inueni uiam.	
est genus hominum qui esse primos se omnium rerum uolunt	
nec sunt: hos consector; hisce ego non paro me ut rideant,	
sed eis ultro adrideo et eorum ingenia admiror simul.
quidquid dicunt laudo; id rursum si negant, laudo id quoque;	
negat quis: nego; ait: aio; postremo imperaui egomet mihi	
omnia adsentari. is quaestu' nunc est multo uberrimus."	
[PARMENO] scitum hercle hominem! hic homines prorsum ex stultis insanos facit.	
[GNATO] dum haec loquimur, interealoci ad macellum ubi aduenimus,
concurrunt laeti mi obuiam cuppedenarii omnes,	
cetarii lanii coqui fartores piscatores,	
quibus et re salua et perdita profueram et prosum saepe:	
salutant, ad cenam uocant, aduentum gratulantur.	
ille ubi miser famelicus uidet mi esse tantum honorem et
tam facile uictum quaerere, ibi homo coepit me obsecrare	
ut sibi liceret discere id de me: sectari iussi,	
si potis est, tamquam philosophorum habent disciplinae ex ipsis	
uocabulā, parasiti ita ut gnathonici uocentur.	
[PARMENO] uiden otium et cibu' quid facit alienu'? [GNATO] sed ego cesso
ad thaidem hanc deducere et rogare ad cenam ut ueniat?	
sed parmenonem ante ostium thaini' tristem uideo,	
riuali' seruom: salua resest. nimirum hic homines frigent.	
nebulonem hunc certumst ludere. [PARMENO] hisce hoc munere arbitrantur	
suam thaidem esse. [GNATO] plurima salute parmenonem
summum suom inpertit gnatho. quid agitur? [PARMENO] statur. [GNATO] uideo.
num quid nam hic quod nolis uides? [PARMENO] te. [GNATO] credo; at numquid aliud?
[PARMENO] qui dum? [GNATO] quia tristi's. [PARMENO] nil quidem. [GNATO] ne sis; sed quid uidetur
hoc tibi mancupium? [PARMENO] non malum hercle. [GNATO] uro hominem. [PARMENO] ut falsus animist!
[GNATO] quam hoc munu' gratum thaidi arbitrare esse? [PARMENO] hoc nunc dicis
eiectos hinc nos: omnium rerum, heus, uicissitudost.	
[GNATO] sex ego te totos, parmeno, hos mensis quietum reddam
ne sursum deorsum cursites neue usque ad lucem uigiles.	
ecquid beo te? [PARMENO] men? papae. [GNATO] sic soleo amicos. [PARMENO] laudo.
[GNATO] detineo te: fortasse tu profectus alio fueras.
[PARMENO] nusquam. [GNATO] tum tu igitur paullulum da mi operae: fac ut admittar
ad illam. [PARMENO] age modo, i: nunc tibi patent fores hae quia istam ducis.	
[GNATO] numquem euocari hinc uis foras? [PARMENO] sine biduom hoc praetereat:
qui mihi nunc uno digitulo fores aperis fortunatus,	
ne tu istas faxo calcibus saepe insultabi' frustra.
[GNATO] etiamnunc tu hic stas, parmeno? eho numnam hic relictu's custos,
nequis forte internuntius clam a milite ad istam curset?	
[PARMENO] facete dictum: mira uero militi qui placeat?—	
sed uideo erilem filium minorem huc aduenire.	
miror quid ex piraeo abierit; nam ibi custos publice est nunc.
non temere est; et properans uenit: nescioquid circumspectat.	
chaerea parmeno	
[CAEREA] occidi!
neque uirgost usquam neque ego, qui illam e conspectu amisi meo.	
ubi quaeram, ubi inuestigem, quem perconter, quam insistam uiam	
incertu' sum. una haec spes est: ubi ubi est, diu celari non potest.
o faciem pulchram! deleo omnis dehinc ex animo mulieres:	
taedet cotidianarum harum formarum. [PARMENO] ecce autem alterum!	
nescioquid de amore loquitur: o infortunatum senem!	
hic uero est qui si occeperit,	
ludum iocumque dices fuisse illum alterum,
praeut huiu' rabies quae dabit.	
[CAEREA] ut illum di deaeque senium perdant qui me hodie remoratus est;
meque adeo qui ei restiterim; tum autem qui illum flocci fecerim.	
sed eccum parmenonem. salue. [PARMENO] quid tu's tristi'? quidue's alacris?	
unde is? [CAEREA] egone? nescio hercle,
neque unde eam neque quorsum eām: ita prorsu' sum oblitus mei.	
[PARMENO] qui quaeso? [CAEREA] amo. [PARMENO] hem. [CAEREA] nunc, parmeno, ostendes te qui uir sies.
scis te mihi saepe pollicitum esse "chaerea, aliquid inueni	
modo quod ames: in ea re utilitatem ego faciam ut cognoscas meam",	
quom in cellulam ad te patri' penum omnem congerebam clanculum.
[PARMENO] age, inepte. [CAEREA] hoc hercle factumst. fac sis nunc promissa adpareant,
si adeo digna resest ubi tu neruos intendas tuos.	
haud simili' uirgost uirginum nostrarum, quas matres student	
demissis umeris esse, uincto pectore, ut gracilae sient.	
siquaest habitior paullo pugilem esse aiunt, deducunt cibum:
tam etsi bonast natura, reddunt curatura iunceas:	
itaque ergo amantur. [PARMENO] quid tua istaec? [CAEREA] noua figura oris. [PARMENO] papae.
[CAEREA] color ueru', corpu' solidum et suci plenum. [PARMENO] anni? [CAEREA] anni? sedecim.
[PARMENO] flos ipse. [CAEREA] ipsam hanc tu mihi uel ui uel clam uel precario
fac tradas: mea nil refert dum potiar modo.
[PARMENO] quid? uirgo quoiast? [CAEREA] nescio hercle. [PARMENO] undest? [CAEREA] tantundem. [PARMENO] ubi habitat?
[CAEREA] ne id quidem. [PARMENO] ubi uidisti? [CAEREA] in uia. [PARMENO] qua ratione eam amisti?
[CAEREA] id equidem adueniens mecum stomachabar modo,
nec quemquam ego esse hominem arbitror quoi mage bonae	
felicitates omnes aduorsae sient.
quid hoc est sceleri'? perii. [PARMENO] quid factumst? [CAEREA] rogas?
patris cognatum atque aequalem archidemidem	
nostin? [PARMENO] quidni? [CAEREA] is, dum hanc sequor, fit mi obuiam.
[PARMENO] incommode hercle. [CAEREA] immo enimuero infeliciter;
nam incommoda alia sunt dicenda, parmeno.
illum liquet mihi deierare his mensibus	
sex septem prorsum non uidisse proxumis,	
nisi nunc quom minime uellem minimeque opu' fuit.	
eho nonne hoc monstri similest? quid ais? [PARMENO] maxume.	
[CAEREA] continuo occurrit ad me, quam longe quidem,
incuruo' tremulu' labiis demissis gemens:	
"heus heus tibi dico, chaerea" inquit. restiti.	
"scin quid ego te uolebam?" "dic." "cras est mihi	
iudicium." "quid tum?" "ut diligenter nunties	
patri, aduocatu' mane mi esse ut meminerit."
dum haec dicit abiit hora. rogo numquid uelit.	
"recte" inquit. abeo. quom huc respicio ad uirginem,	
illa sese interea commodum huc aduorterat	
in hanc nostram plateam. [PARMENO] mirum ni hanc dicit, modo	
huic quae datast dono. [CAEREA] huc quom aduenio nulla erat.
[PARMENO] comites secuti scilicet sunt uirginem?	
[CAEREA] uerum: parasitu' cum ancilla. [PARMENO] ipsast: ilicet.
desine; iam conclamatumst. [CAEREA] alias res agis.
[PARMENO] istuc ago equidem. [CAEREA] nostin quae sit, dic mihi, aut
uidistin? [PARMENO] uidi noui scio quo abducta sit.
[CAEREA] eho parmeno mi, nostin? pa. noui. ch. et scis ubi siet?
[PARMENO] huc deductast ad meretricem thaidem: ei dono datast.	
[CAEREA] quis is est tam potens cum tanto munere hoc? [PARMENO] miles thraso,
phaedriae riuali'. [CAEREA] duras fratri' partis praedicas.
[PARMENO] immo enim si scias quod donum huic dono contra conparet,
tum magis id dicas. [CAEREA] quodnam quaeso hercle? [PARMENO] eunuchum. [CAEREA] illumne obsecro
inhonestum hominem, quem mercatus est heri, senem mulierem?	
[PARMENO] istunc ipsum. [CAEREA] homo quatietur certe cum dono foras.
sed istam thaidem non sciui nobis uicinam. [PARMENO] haud diust.	
[CAEREA] perii, numquamne etiam me illam uidisse! eho dum dic mihi:
estne, ut fertur, forma? [PARMENO] sane. [CAEREA] at nil ad nostram hanc? [PARMENO] alia rest.
[CAEREA] obsecro hercle, parmeno, fac ut potiar. [PARMENO] faciam sedulo ac
dabo operam, adiuuabo: numquid me aliud? [CAEREA] quo nunc is? [PARMENO] domum,
ut mancupia haec, ita uti iussit frater, ducam ad thaidem.	
[CAEREA] o fortunatum istum eunuchum quiquidem in hanc detur domum!
[PARMENO] quid ita? [CAEREA] rogitas? summa forma semper conseruam domi
uidebit conloquetur aderit una in unis aedibus,	
cibum non numquam capiet cum ea, interdum propter dormiet.	
[PARMENO] quid si nunc tute fortunatu' fias? [CAEREA] qua re, parmeno?
responde. [PARMENO] capias tu illius uestem. [CAEREA] uestem? quid tum postea?
[PARMENO] pro illo te ducām. [CAEREA] audio. [PARMENO] te esse illum dicam. [CAEREA] intellego.
[PARMENO] tu illis fruare commodis quibu' tu illum dicebas modo:	
cibum una capias, adsis tangas ludas propter dormias;	
quandoquidem illarum neque te quisquam nouit neque scit qui sies.	
praeterea forma et aetas ipsast facile ut pro eunucho probes.
[CAEREA] dixti pulchre: numquam uidi meliu' consilium dari.
age eamus intro nunciam: orna me abduc duc quantum potest.	
[PARMENO] quid agi'? iocabar equidem. [CAEREA] garris. [PARMENO] perii, quid ego egi miser!
quo trudi'? perculeris iam tume. tibi equidem dico, mane.	
[CAEREA] eamu'. [PARMENO] pergin? [CAEREA] certumst. [PARMENO] uide ne nimium calidum hoc sit modo.
[CAEREA] non est profecto: sine. [PARMENO] at enim istaec in me cudetur faba. [CAEREA] ah.
[PARMENO] flagitium facimus. [CAEREA] an id flagitiumst si in domum meretriciam
deducar et illis crucibu', quae nos nostramque adulescentiam	
habent despicatam et quae nos semper omnibus cruciant modis,	
nunc referam gratiam atque eas itidem fallam, ut ab is fallimur?
an potius haec patri aequomst fieri ut a me ludatur dolis?	
quod qui rescierint, culpent; illud merito factum omnes putent.	
[PARMENO] quid istic? si certumst facere, facias; uerum ne post conferas	
culpam inme. [CAEREA] non faciam. [PARMENO] iubesne? [CAEREA] iubeam? cogo atque impero:
numquam defugiam auctoritatem. sequere. [PARMENO] di uortant bene!

[TRASO] magnas uero agere gratias thais mihi?
[GNATO] ingentis. [TRASO] ain tu, laetast? [GNATO] non tam ipso quidem
dono quam abs te datum esse: id uero serio	
triumphat. [PARMENO] hoc prouiso ut, ubi tempus siet,	
deducam. sed eccum militem. [TRASO] est istuc datum
profecto ut grata mihi sint quae facio omnia.	
[GNATO] aduorti hercle animum. [TRASO] uel rex semper maxumas
mihi agebat quidquid feceram: aliis non item.	
[GNATO] labore alieno magno partam gloriam
uerbis saepe in se transmouet qui habet salem;
quod in test. [TRASO] habes. [GNATO] rex te ergo in oculis . . [TRASO] scilicet.
[GNATO] gestare. [TRASO] uero: credere omnem exercitum,
consilia. [GNATO] mirum. [TRASO] tum sicubi eum satietas
hominum aut negoti siquando odium ceperat,	
requiescere ubi uolebat, quasi . . nostin? [GNATO] scio:
quasi ubi illam exspueret miseriam ex animo. [TRASO] tenes.
tum me conuiuam solum abducebat sibi. [GNATO] hui
regem elegantem narras. [TRASO] immo sic homost:
perpaucorum hominum. [GNATO] immo nullorum arbitror,
si tecum uiuit. [TRASO] inuidere omnes mihi,
mordere clanculum: ego non flocci pendere:	
illi inuidere misere; uerum unus tamen	
inpense, elephantis quem indicis praefecerat.	
is ubi molestu' magis est, "quaeso" inquam "strato,	
eon es ferox quia habes imperium in beluas?"
[GNATO] pulchre mehercle dictum et sapienter. papae
iugularas hominem. quid ille? [TRASO] mutus ilico.
[GNATO] quidni esset? [PARMENO] di uostram fidem, hominem perditum
miserumque et illum sacrilegum! [TRASO] quid illud, gnatho,
quo pacto rhodium tetigerim in conuiuio,
numquam tibi dixi? [GNATO] numquam; sed narra obsecro.
plus miliens audiui. [TRASO] una in conuiuio
erat hic, quem dico, rhodius adulescentulus.	
forte habui scortum: coepit ad id adludere	
et me inridere. "quid ais" inquam homini "inpudens?
lepu' tute's, pulpamentum quaeris?" [GNATO] hahahae.
[TRASO] quid est? [GNATO] facete lepide laute nil supra.
tuomne, obsecro te, hoc dictum erat? uetu' credidi.	
[TRASO] audieras? [GNATO] saepe, et fertur in primis. [TRASO] meumst.
[GNATO] dolet dictum inprudenti adulescenti et libero.
[PARMENO] at te di perdant! [GNATO] quid ille quaeso? [TRASO] perditus:
risu omnes qui aderant emoriri. denique	
metuebant omnes iam me. [GNATO] haud iniuria.
[TRASO] sed heus tu, purgon ego me de istac thaidi,
quod eam me amare suspicatast? [GNATO] nil minus.
immo auge mage suspicionem. [TRASO] quor? [GNATO] rogas?
scin, si quando illa mentionem phaedriae	
facit aut si laudat, te ut male urat? [TRASO] sentio.
[GNATO] id ut ne fiat haec res solast remedio:
ubi nominabit phaedriam, tu pamphilam
continuo; siquando illa dicet "phaedriam	
intro mittamu' comissatum," pamphilam	
cantatum prouocemu'; si laudabit haec	
illiu' formam, tu huiu' contra. denique	
par pro pari referto quod eam mordeat.
[TRASO] siquidem me amaret, tum istuc prodesset, gnatho.
[GNATO] quando illud quod tu das exspectat atque amat,
iamdudum te amat, iamdudum illi facile fit	
quod doleat; metuit semper quem ipsa nunc capit	
fructum nequando iratu' tu alio conferas.
[TRASO] bene dixti, ac mihi istuc non in mentem uenerat.
[GNATO] ridiculum; non enim cogitaras. ceterum
idem hoc tute meliu' quanto inuenisses, thraso!	
thais thraso gnatho parmeno pythias	
[TRASO] audire uocem uisa sum modo militis.
atque eccum. salue, mi thraso. [TRASO] o thais mea,
meum sauium, quid agitur? ecquid nos amas	
de fidicina istac? [PARMENO] quam uenuste! quod dedit	
principium adueniens! [TRASO] plurimum merito tuo.
[GNATO] eamus ergo ad cenam. quid stas? [PARMENO] em alterum:
ex homine hunc natum dicas? [TRASO] ubi uis, non moror.
[PARMENO] adibo atque adsimulabo quasi nunc exeam.	
ituran, thais, quopiam es? [TRASO] ehem parmeno:
bene fecisti; hodie itura . . [PARMENO] quo? [TRASO] quid, hunc non uides?
[PARMENO] uideo et me taedet. ubi uis, dona adsunt tibi	
a phaedria. [TRASO] quid stamu'? quor non imus hinc?
[PARMENO] quaeso hercle ut liceat, pace quod fiat tua,	
dare huic quae uolumu', conuenire et conloqui.	
[TRASO] perpulchra credo dona aut nostri similia.
[PARMENO] res indicabit. heus iubete istos foras	
exire, quos iussi, ocius. procede tu huc:
ex aethiopiast usque haec. [TRASO] hic sunt tres minae.
[GNATO] uix. [PARMENO] ubi tu es, dore? accede huc. em eunuchum tibi,
quam liberali facie, quam aetate integra!	
[TRASO] ita me di ament, honestust. [PARMENO] quid tu ais, gnatho?
numquid habes quod contemnas? quid tu autem, thraso?
tacent: sati' laudant. fac periclum in litteris,	
fac in palaestra, in musicis: quae liberum	
scire aequomst adulescentem, sollertem dabo.	
[TRASO] ego illum eunuchum, si opu' siet, uel sobrius . .
[PARMENO] atque haec qui misit non sibi soli postulat
te uiuere et sua causa excludi ceteros,	
neque pugnas narrat neque cicatrices suas	
ostentat neque tibi obstat, quod quidam facit;	
uerum ubi molestum non erit, ubi tu uoles,	
ubi tempu' tibi erit, sat habet si tum recipitur.
[TRASO] adparet seruom hunc esse domini pauperis
miserique. [GNATO] nam hercle nemo posset, sat scio,
qui haberet qui pararet alium, hunc perpeti.	
[PARMENO] tace tu, quem te ego esse infra infimos omnis puto	
homines; nam qui huic animum adsentari induxeris,
e flamma petere te cibum posse arbitror.	
[TRASO] iamne imus? [TRASO] hos prius intro ducam et quae uolo
simul imperabo: poste continuo exeo.	
[TRASO] ego hinc abeo: tu istanc opperire. [PARMENO] haud conuenit
una ire cum amica imperatorem in uia.
[TRASO] quid tibi ego multa dicam? domini similis es.
[GNATO] hahahae. [TRASO] quid rides? [GNATO] istuc quod dixti modo;
et illud de rhodio dictum quom in mentem uenit.	
sed thais exit. [TRASO] abi prae, curre, ut sint domi
parata. [GNATO] fiat.— [TRASO] diligenter, pythias,
fac cures, si chremes hoc forte aduenerit,	
ut ores primum ut maneat; si id non commodumst,	
ut redeat; si id non poterit, ad me adducito.	
[PUTIAS] ita faciam. [TRASO] quid? quid aliud uolui dicere?
ehem curate istam diligenter uirginem:
domi adsiti' facite. [TRASO] eamu'. [TRASO] uos me sequimini.
chremes pythias	
[CAEREA] profecto quanto mage magisque cogito,
nimirum dabit haec thai' mihi magnum malum:	
ita me ab ea astute uideo labefactarier,	
iam tum quom primum iussit me ad se accersier.
roget quis "quid rei tibi cum illa?" ne noram quidem.	
ubi ueni, causam ut ibi manerem repperit:	
ait rem diuinam fecisse se et rem seriam	
uelle agere mecum. iam tum erat suspicio	
dolo malo haec fieri omnia. ipsa accumbere
mecum, mihi sese dare, sermonem quaerere.	
ubi friget, huc euasit, quam pridem pater	
mihi et mater mortui essent. dico, iamdiu.	
rus sunii ecquod habeam et quam longe a mari.	
credo ei placere hoc: sperat se a me auellere.
postremo, ecqua inde parua periisset soror;	
ecquis cum ea una; quid habuisset quom perit;	
ecquis eam posset noscere. haec quor quaeritet?	
nisi si illa forte quae olim periit paruola	
soror, hanc se intendit esse, ut est audacia.
uerum ea si uiuit annos natast sedecim,	
non maior: thai' quam ego sum maiusculast.	
misit porro orare ut uenirem serio.	
aut dicat quid uolt aut molesta ne siet:	
non hercle ueniam tertio. heus heus, ecquis hic?
ego sum chremes. [PUTIAS] o capitulum lepidissimum!
[CAEREA] dico ego mi insidias fieri? [PUTIAS] thais maxumo
te orabat opere ut cras redires. [CAEREA] rus eo.
[PUTIAS] fac amabo. [CAEREA] non possum, inquam. [PUTIAS] at tu apud nos hic mane
dum redeat ipsa. [CAEREA] nil minus. [PUTIAS] quor, mi chremes?
[CAEREA] malam rem hinc ibi'? [PUTIAS] si istuc ita certumst tibi,
amabo ut illuc transeas ubi illast. [CAEREA] eo.
[PUTIAS] abi, dorias, cito hunc deduce ad militem.

[ANTIPO] heri aliquot adulescentuli coiimus in piraeo
in hunc diem, ut de symbolis essemu'. chaeream ei rei
praefecimus; dati anuli; locu' tempu' constitutumst.	
praeteriit tempu': quo in loco dictumst parati nil est;	
homo ipse nusquamst neque scio quid dicam aut quid coniectem.	
nunc mi hoc negoti ceteri dedere ut illum quaeram	
idque adeo uisam si domist. quisnam hinc ab thaide exit?
is est an non est? ipsus est. quid hoc hominist? qui hic ornatust?	
quid illud malist? nequeo satis mirari neque conicere;	
nisi, quidquid est, procul hinc lubet priu' quid sit sciscitari.	
chaerea antipho	
[CAEREA] numquis hic est? nemost. numquis hinc me sequitur? nemo homost.
iamne erumpere hoc licet mi gaudium? pro iuppiter,
nunc est profecto interfici quom perpeti me possum,	
ne hoc gaudium contaminet uita aegritudine aliqua.	
sed neminemne curiosum interuenire nunc mihi	
qui me sequatur quoquo eam, rogitando obtundat enicet	
quid gestiam aut quid laetu' sim, quo pergam, unde emergam, ubi siem
uestitum hunc nanctu', quid mi quaeram, sanu' sim anne insaniam!	
[ANTIPO] adibo atque ab eo gratiam hanc, quam uideo uelle, inibo.
chaerea, quid est quod sic gestis? quid sibi hic uestitu' quaerit?	
quid est quod laetus es? quid tibi uis? satine sanu's? quid me adspectas?	
quid taces? [CAEREA] o festu' dies hominis! amice, salue:
nemost hominum quem ego nunc magis cuperem uidere quam te.	
[ANTIPO] narra istuc quaeso quid sit. [CAEREA] immo ego te obsecro hercle ut audias.
nostin hanc quam amat frater? [ANTIPO] noui: nempe, opinor, thaidem.
[CAEREA] istam ipsam. [ANTIPO] sic commemineram. [CAEREA] quaedam hodie est ei dono data
uirgo: quid ego eiu' tibi nunc faciem praedicem aut laudem, antipho,
quom ipsum me noris quam elegans formarum spectator siem?	
in hac commotu' sum. [ANTIPO] ain tu? [CAEREA] primam dices, scio, si uideris.
quid multa uerba? amare coepi. forte fortuna domi	
erat quidam eunuchu' quem mercatu' fuerat frater thaidi,	
neque is deductus etiamdum ad eam. submonuit me parmeno
ibi seruo' quod ego arripui. [ANTIPO] quid id est? [CAEREA] tacitu' citius audies:
ut uestem cum illo mutem et pro illo iubeam me illoc ducier.	
[ANTIPO] pro eunuchon? [CAEREA] sic est. [ANTIPO] quid ex ea re tandem ut caperes commodi?
[CAEREA] rogas? uiderem audirem essem una quacum cupiebam, antipho.
num parua causa aut praua ratiost? traditus sum mulieri.
illa ilico ubi me accepit, laeta uero ad se abducit domum;	
commendat uirginem. [ANTIPO] quoi? tibine? [CAEREA] mihi. [ANTIPO] satis tuto tamen?
[CAEREA] edicit ne uir quisquam ad eam adeat et mihi ne abscedam imperat;
in interiore parti ut maneam solu' cum sola. adnuo	
terram intuens modeste. [ANTIPO] miser. [CAEREA] "ego" inquit "ad cenam hinc eo."
abducit secum ancillas: paucae quae circum illam essent manent	
nouiciae puellae. continuo haec adornant ut lauet.	
adhortor properent. dum adparatur, uirgo in conclaui sedet	
suspectans tabulam quandam pictam: ibi inerat pictura haec, iouem	
quo pacto danaae misisse aiunt quondam in gremium imbrem aureum.
egomet quoque id spectare coepi, et quia consimilem luserat	
iam olim ille ludum, inpendio magis animu' gaudebat mihi,	
deum sese in hominem conuortisse atque in alienas tegulas	
uenisse clanculum per inpluuium fucum factum mulieri.	
at quem deum! "qui templa caeli summa sonitu concutit."
ego homuncio hoc non facerem? ego illud uero ita feci—ac lubens.	
dum haec mecum reputo, accersitur lauatum interea uirgo:	
iit lauit rediit; deinde eam in lecto illae conlocarunt.	
sto exspectans siquid mi imperent. uenit una, "heus tu" inquit "dore,	
cape hoc flabellum, uentulum huic sic facito, dum lauamur;
ubi nos lauerimu', si uoles, lauato." accipio tristis.	
[ANTIPO] tum equidem istuc os tuom inpudens uidere nimium uellem,
qui esset status, flabellulum tenere te asinum tantum.	
[CAEREA] uix elocutast hoc, foras simul omnes proruont se,
abeunt lauatum, perstrepunt, ita ut fit domini ubi absunt.
interea somnu' uirginem opprimit. ego limis specto	
sic per flabellum clanculum; simul alia circumspecto,	
satin explorata sint. uideo esse. pessulum ostio obdo.	
[ANTIPO] quid tum? [CAEREA] quid "quid tum," fatue? [ANTIPO] fateor. [CAEREA] an ego occasionem
mi ostentam, tantam, tam breuem, tam optatam, tam insperatam
amitterem? tum pol ego is essem uero qui simulabar.	
[ANTIPO] sane hercle ut dici'. sed interim de symbolis quid actumst?
[CAEREA] paratumst. [ANTIPO] frugi es: ubi? domin? [CAEREA] immo apud libertum discum.
[ANTIPO] perlongest, sed tanto ocius properemu': muta uestem.
[CAEREA] ubi mutem? perii; nam domo exsulo nunc: metuo fratrem
ne intus sit; porro autem pater ne rure redierit iam.	
[ANTIPO] eamus ad me, ibi proxumumst ubi mutes. [CAEREA] recte dicis.
eamus; et de istac simul, quo pacto porro possim	
potiri, consilium uolo capere una tecum. [ANTIPO] fiat.

ACTUS IV	
dorias	
ita me di ament, quantum ego illum uidi, non nil timeo misera,
nequam ille hodie insanu' turbam faciat aut uim thaidi.	
nam postquam iste aduenit chremes adulescens, frater uirginis,	
militem rogat ut illum admitti iubeat: ill' continuo irasci,	
neque negare audere; thai' porro instare ut hominem inuitet.	
id faciebat retinendi illius causa, quia illa quae cupiebat
de sorore eius indicare ad eam rem tempu' non erat.	
inuitat tristi': mansit. ibi illa cum illo sermonem ilico;	
miles uero sibi putare adductum ante oculos aemulum;	
uoluit facere contra huic aegre: "heus" inquit "puere, pamphilam	
accerse ut delectet hic nos." illa exclamat "minime gentium:
in conuiuium illam?" miles tendere: inde ad iurgium.	
interea aurum sibi clam mulier demit, dat mi ut auferam.	
hoc est signi: ubi primum poterit, se illinc subducet scio.	
phaedria dorias	
dum rus eo, coepi egomet mecum inter uias,	
ita ut fit ubi quid in animost molestiae,
aliam rem ex alia cogitare et ea omnia in	
peiorem partem. quid opust uerbis? dum haec puto,	
praeterii inprudens uillam. longe iam abieram	
quom sensi: redeo rursum, male me uero habens.	
ubi ad ipsum ueni deuorticulum, constiti:
occepi mecum cogitare "hem biduom hic	
manendumst soli sine illa? quid tum postea?	
nil est. quid nil? si non tangendi copiast,	
eho ne uidendi quidem erit? si illud non licet,	
saltem hoc licebit. certe extrema linea
amare haud nil est." uillam praetereo sciens.	
sed quid hoc quod timida subito egreditur pythias?	
pythias dorias phaedria	
[PUTIAS] ubi ego illum scelerosum misera atque inpium inueniam? aut ubi quaeram?
hoccin tam audax facinu' facere esse ausum! [PAEDRIA] perii: hoc quid sit uereor.
[PUTIAS] quin etiam insuper scelu', postquam ludificatust uirginem,
uestem omnem miserae discidit, tum ipsam capillo conscidit.	
[PAEDRIA] hem. [PUTIAS] qui nunc si detur mihi,
ut ego unguibus facile illi in oculos inuolem uenefico!	
[PAEDRIA] nescioquid profecto absente nobis turbatumst domi.
adibo. quid istuc? quid festinas? aut quem quaeri', pythias?
[PUTIAS] ehem phaedria, egon? quem quaeram? in' hinc quo dignu's cum donis tuis
tam lepidis? [PAEDRIA] quid istuc est rei?
[PUTIAS] rogas me? eunuchum quem dedisti nobis quas turbas dedit!
uirginem quam erae dono dederat miles, uitiauit. [PAEDRIA] quid ais?
[PUTIAS] perii. [PAEDRIA] temulenta's. [PUTIAS] utinam sic sint qui mihi male uolunt!
[DORIAS] au obsecro, mea pythias, quod istuc nam monstrum fuit?
[PAEDRIA] insanis: qui istuc facere eunuchu' potuit? [PUTIAS] ego illum nescio
qui fuerit; hoc quod fecit, res ipsa indicat.	
uirgo ipsa lacrumat neque, quom rogites, quid sit audet dicere.	
ille autem bonu' uir nusquam apparet. etiam hoc misera suspicor,
aliquid domo abeuntem abstulisse. [PAEDRIA] nequeo mirari satis
quo ille abire ignauo' possit longius, nisi si domum	
forte ad nos rediit. [PUTIAS] uise amabo num sit. [PAEDRIA] iam faxo scies.—
[DORIAS] perii, obsecro! tam infandum facinu', mea tu, ne audiui quidem.
[PUTIAS] at pol ego amatores audieram mulierum esse eos maxumos,
sed nil potesse; uerum miserae non in mentem uenerat;	
nam illum aliquo conclusissem neque illi commisissem uirginem.	
phaedria dorus pythias dorias	
[PAEDRIA] exi foras, sceleste. at etiam restitas,
fugitiue? prodi, male conciliate. dorus. obsecro. [PAEDRIA] oh
illud uide, os ut sibi distorsit carnufex!
quid huc tibi reditiost? quid uestis mutatio?	
quid narras? paullum si cessassem, pythias,	
domi non offendissem, ita iam ornarat fugam.	
[PUTIAS] haben hominem, amabo? [PAEDRIA] quidni habeam? [PUTIAS] o factum bene.
dorias. istuc pol uero bene. [PUTIAS] ubist? [PAEDRIA] rogitas? non uides?
[PUTIAS] uideam? obsecro quem? [PAEDRIA] hunc scilicet. [PUTIAS] quis hic est homo?
[PAEDRIA] qui ad uos deductus hodiest. [PUTIAS] hunc oculis suis
nostrarum numquam quisquam uidit, phaedria.	
[PAEDRIA] non uidit? [PUTIAS] an tu hunc credidisti esse, obsecro,
ad nos deductum? [PAEDRIA] namque alium habui neminem. [PUTIAS] au
ne comparandus hicquidem ad illumst: ille erat	
honesta facie et liberali. [PAEDRIA] ita uisus est
dudum, quia uaria ueste exornatus fuit.	
nunc tibi uidetur foedu', quia illam non habet.	
[PUTIAS] tace obsecro: quasi uero paullum intersiet.
ad nos deductus hodiest adulescentulus,	
quem tu uidere uero uelles, phaedria.	
hic est uietu' uetu' ueternosus senex,	
colore mustelino. [PAEDRIA] hem quae haec est fabula?
eo rediges me ut quid egerim egomet nesciam?
eho tu, emin ego te? [DORIAS] emisti. [PUTIAS] iube mi denuo
respondeat. [PAEDRIA] roga. [PUTIAS] uenisti hodie ad nos? negat.
at ille alter uenit annos natu' sedecim,	
quem secum adduxit parmeno. [PAEDRIA] agedum hoc mi expedi
primum: istam quam habes unde habes uestem? taces?
monstrum homini', non dicturu's? [DORIAS] uenit chaerea.
[PAEDRIA] fraterne? [DORIAS] ita. [PAEDRIA] quando? [DORIAS] hodie. [PAEDRIA] quam dudum? [DORIAS] modo.
[PAEDRIA] quicum? [DORIAS] cum parmenone. [PAEDRIA] norasne eum prius?
[DORIAS] non. nec quis esset umquam audieram dicier.
[PAEDRIA] unde igitur fratrem meum esse scibas? [DORIAS] parmeno
dicebat eum esse. is dedit mi hanc. [PAEDRIA] occidi.
[DORIAS] meam ipse induit: post una ambo abierunt foras.
[PUTIAS] iam sati' credi' sobriam esse me et nil mentitam tibi?
iam sati' certumst uirginem uitiatam esse? [PAEDRIA] age nunc, belua,
credis huic quod dicat? [PUTIAS] quid isti credam? res ipsa indicat.
[PAEDRIA] concede istuc paullulum: audin? etiam nunc paullulum: sat est.
dic dum hoc rursum: chaerea tuam uestem detraxit tibi?	
[DORIAS] factum. [PAEDRIA] et east indutu'? [DORIAS] factum. [PAEDRIA] et pro te huc deductust? [DORIAS] ita.
[PAEDRIA] iuppiter magne, o scelestum atque audacem hominem! [PUTIAS] uae mihi:
etiam nunc non credes indignis nos esse inrisas modis?
[PAEDRIA] mirum ni tu credas quod iste dicat. quid agam nescio.
heus negato rursum. possumne ego hodie ex te exsculpere	
uerum? uidistine fratrem chaeream? [DORIAS] non. [PAEDRIA] non potest
sine malo fateri, uideo: sequere hac. modo ait modo negat.	
ora me. [DORIAS] obsecro te uero, phaedria. [PAEDRIA] i intro nunciam.
[DORIAS] oiei. [PAEDRIA] alio pacto honeste quomodo hinc abeam nescio.
actumst, siquidem tu me hic etiam, nebulo, ludificabere.—	
[PUTIAS] parmenoni' tam scio esse hanc techinam quam me uiuere.
dor. sic est. [PUTIAS] inueniam pol hodie parem ubi referam gratiam.
sed nunc quid faciundum censes, dorias? dor. de istac rogas
uirgine? [PUTIAS] ita, utrum taceam an praedicemne? dor. tu pol, si sapis,
quod scis nescis neque de eunucho neque de uitio uirginis.	
hac re et te omni turba euolues et illi gratum feceris.	
id modo dic, abisse dorum. [PUTIAS] ita faciam. dor. sed uideon chremen?
thai' iam aderit. [PUTIAS] quid ita? dor. quia, quom inde abeo, iam tum occeperat
turba inter eos. [PUTIAS] tu aufer aurum hoc. ego scibo ex hoc quid siet.

[CREMES] attat data hercle uerba mihi sunt: uicit uinum quod bibi.
at dum accubabam quam uidebar mi esse pulchre sobrius!	
postquam surrexi neque pes neque mens sati' suom officium facit.	
[PUTIAS] chreme. [CREMES] quis est? ehem pythias: uah quanto nunc formonsior
uidere mihi quam dudum! [PUTIAS] certe tuquidem pol multo hilarior.
[CREMES] uerbum hercle hoc uerum erit "sine cerere et libero friget uenus".
sed thai' multo ante uenit? [PUTIAS] anne abiit iam a milite?
[CREMES] iamdudum, aetatem. lites factae sunt inter eos maxumae.
[PUTIAS] nil dixit tu ut sequerere sese? [CREMES] nil, nisi abiens mi innuit.
[PUTIAS] eho nonne id sat erat? [CREMES] at nescibam id dicere illam, nisi quia
correxit miles, quod intellexi minu'; nam me extrusit foras.	
sed eccam ipsam: miror ubi ego huic anteuorterim.	

[TAIS] credo equidem illum iam adfuturum esse, ut illam a me eripiat: sine ueniat.
atqui si illam digito attigerit uno, oculi ilico ecfodientur.
usque adeo ego illius ferre possum ineptiam et magnifica uerba,	
uerba dum sint; uerum enim si ad rem conferentur, uapulabit.	
[CREMES] thais, ego iamdudum hic adsum. [TAIS] o mi chreme, te ipsum exspectabam.
scin tu turbam hanc propter te esse factam? et adeo ad te attinere hanc	
omnem rem? [CREMES] ad me? qui? quasi istuc . . [TAIS] quia, dum tibi sororem studeo
reddere ac restituere, haec atque huiusmodi sum multa passa.	
[CREMES] ubi east? [TAIS] domi apud me. [CREMES] hem. [TAIS] quid est?
educta ita uti teque illaque dignumst. [CREMES] quid ais? [TAIS] id quod res est.
hanc tibi dono do neque repeto pro illa quicquam abs te preti.	
[CREMES] et habetur et referetur, thais, ita uti merita's gratia.
[TAIS] at enim caue ne priu' quam hanc a me accipias amittas, chreme;
nam haec east quam miles a me ui nunc ereptum uenit.	
abi tu, cistellam, pythias, domo ecfer cum monumentis.	
[CREMES] uiden tu illum, thais, . . [PUTIAS] ubi sitast? [TAIS] in risco: odiosa cessas.
[CREMES] militem secum ad te quantas copias adducere?
attat . . [TAIS] num formidulosus obsecro es, mi homo? [CREMES] apage sis:
egon formidulosu'? nemost hominum qui uiuat minus.	
[TAIS] atqui ita opust. [CREMES] ah metuo qualem tu me esse hominem existumes.
[TAIS] immo hoc cogitato: quicum res tibist peregrinus est,
minu' potens quam tu, minu' notu', minus amicorum hic habens.
[CREMES] scio istuc. sed tu quod cauere possis stultum admittere est.
malo ego nos prospicere quam hunc ulcisci accepta iniuria.	
tu abi atque obsera ostium intu', dum ego hinc transcurro ad forum:	
uolo ego adesse hic aduocatos nobis in turba hac. [TAIS] mane.
[CREMES] meliust. [TAIS] mane. [CREMES] omitte: iam adero. [TAIS] nil opus est istis, chreme.
hoc modo dic, sororem illam tuam esse et te paruam uirginem	
amisisse, nunc cognosse. signa ostende. [PUTIAS] adsunt. [TAIS] cape.
si uim faciet, in ius ducito hominem: intellextin? [CREMES] probe.
[TAIS] fac animo haec praesenti dicas. [CREMES] faciam. [TAIS] attolle pallium.
perii, huic ipsist opu' patrono, quem defensorem paro.
thraso gnatho sanga chremes thais	
[TRASO] hancin ego ut contumeliam tam insignem in me accipiam, gnatho?
mori me satiust. simalio, donax, syrisce, sequimini.	
primum aedis expugnabo. [GNATO] recte. [TRASO] uirginem eripiam. [GNATO] probe.
[TRASO] male mulcabo ipsam. [GNATO] pulchre. [TRASO] in medium huc agmen cum uecti, donax;
tu, simalio, in sinistrum cornum; tu, syrisce, in dexterum.
cedo alios: ubi centuriost sanga et manipulus furum? [SANGA] eccum adest.	
[TRASO] quid ignaue? peniculon pugnare, qui istum huc portes, cogitas?
[SANGA] egon? imperatoris uirtutem noueram et uim militum;	
sine sanguine hoc non posse fieri: qui abstergerem uolnera?	
[TRASO] ubi alii? [GNATO] qui malum "alii"? solu' sannio seruat domi.
[TRASO] tu hosce instrue; ego hic ero post principia: inde omnibus signum dabo.
[GNATO] illuc est sapere: ut hosce instruxit, ipsu' sibi cauit loco.
[TRASO] idem hoc iam pyrru' factitauit. [CREMES] uiden tu, thais, quam hic rem agit?
nimirum consilium illud rectumst de occludendis aedibus.	
[TAIS] sane quod tibi nunc uir uideatur esse hic, nebulo magnus est:
ne metuas. [TRASO] quid uidetur? [GNATO] fundam tibi nunc nimi' uellem dari,
ut tu illos procul hinc ex occulto caederes: facerent fugam.	
[TRASO] sed eccam thaidem ipsam uideo. [GNATO] quam mox inruimus? [TRASO] mane:
omnia prius experiri quam armis sapientem decet.	
qui scis an quae iubeam sine ui faciat? [GNATO] di uostram fidem,
quantist sapere! numquam accedo quin abs te abeam doctior.	
[TRASO] thai', primum hoc mihi responde: quom tibi do istam uirginem,
dixtin hos dies mihi soli dare te? [TAIS] quid tum postea?
[TRASO] rogitas? quae mi ante oculos coram amatorem adduxti tuom . .
[TAIS] quid cum illoc agas? [TRASO] et cum eo clam te subduxti mihi?
[TAIS] lubuit. [TRASO] pamphilam ergo huc redde, nisi ui mauis eripi.
[CREMES] tibi illam reddat aut tu eam tangas, omnium . . ? [GNATO] ah quid agis? tace.
[TRASO] quid tu tibi uis? ego non tangam meam? [CREMES] tuam autem, furcifer?
[GNATO] caue sis: nescis quoi maledicas nunc uiro. [CREMES] non tu hinc abis?
scin tu ut tibi res se habeat? si quicquam hodie hic turbae coeperis,
faciam ut huius loci dieique meique semper memineris.	
[GNATO] miseret tui me qui hunc tantum hominem facias inimicum tibi.
[CREMES] diminuam ego caput tuum hodie, nisi abis. [GNATO] ain uero, canis?
sicin agis? [TRASO] quis tu homo es? quid tibi uis? quid cum illa rei tibist?
[CREMES] scibi': principio eam esse dico liberam. [TRASO] hem. [CREMES] ciuem atticam. [TRASO] hui.
[CREMES] meam sororem. [TRASO] os durum. [CREMES] miles, nunc adeo edico tibi
ne uim facias ullam in illam. thais, ego eo ad sophronam	
nutricem, ut eam adducam et signa ostendam haec. [TRASO] tun me prohibeas
meam ne tangam? [CREMES] prohibebo inquam. [GNATO] audin tu? hic furti se adligat:
satis hoc tibist. [TRASO] idem hoc tu ais, thai'? [TAIS] quaere qui respondeat.—
[TRASO] quid nunc agimu'? [GNATO] quin redeamu': iam haec tibi aderit supplicans
ultro. [TRASO] credin? [GNATO] immo certe: noui ingenium mulierum:
nolunt ubi uelis, ubi nolis cupiunt ultro. [TRASO] bene putas.
[GNATO] iam dimitto exercitum? [TRASO] ubi uis. [GNATO] sanga, ita ut fortis decet
milites, domi focique fac uicissim ut memineris.
[SANGA] iamdudum animus est in patinis. [GNATO] frugi es. [TRASO] uos me hac sequimini.

[THAIS] pergin, scelesta, mecum perplexe loqui?
"scio nescio abiit audiui, ego non adfui."	
non tu istuc mihi dictura aperte es quidquid est?	
uirgo conscissa ueste lacrumans opticet;
eunuchus abiit: quam ob rem? aut quid factumst? taces?	
[PUTIAS] quid tibi ego dicam misera? illum eunuchum negant
fuisse. [THAIS] quis fuit igitur? [PUTIAS] iste chaerea.
[THAIS] qui chaerea? [PUTIAS] iste ephebu' frater phaedriae.
[THAIS] quid ais, uenefica? [PUTIAS] atqui certe comperi.
[THAIS] quid is obsecro ad nos? quam ob rem adductust? [PUTIAS] nescio;
nisi amasse credo pamphilam. [THAIS] hem misera occidi,	
infelix, siquidem tu istaec uera praedicas.	
num id lacrumat uirgo? [PUTIAS] id opinor. [THAIS] quid ais, sacrilega?
istucine interminata sum hinc abiens tibi?
[PUTIAS] quid facerem? ita ut tu iusti, soli creditast.
[THAIS] scelesta, ouem lupo commisisti. dispudet	
sic mihi data esse uerba. quid illuc hominis est?	
[PUTIAS] era mea, tace tace obsecro, saluae sumus:
habemus hominem ipsum. [THAIS] ubi is est? [PUTIAS] em ad sinisteram.
uiden? [THAIS] uideo. [PUTIAS] conprendi iube, quantum potest.
[THAIS] quid illo faciemu', stulta? [PUTIAS] quid facias, rogas?
uide amabo, si non, quom aspicias, os inpudens	
uidetur! non est? tum quae eius confidentiast!	

[CAEREA] apud antiphonem uterque, mater et pater,
quasi dedita opera domi erant, ut nullo modo	
intro ire possem quin uiderent me. interim	
dum ante ostium sto, notu' mihi quidam obuiam	
uenit. ubi uidi, ego me in pedes quantum queo	
in angiportum quoddam desertum, inde item
in aliud, inde in aliud: ita miserrimus	
fui fugitando nequi' me cognosceret.	
sed estne haec thai' quam uideo? ipsast. haereo	
quid faciam. quid mea autem? quid faciet mihi?	
[THAIS] adeamu'. bone uir dore, salue: dic mihi,
aufugistin? [CAEREA] era, factum. [THAIS] satine id tibi placet?
[CAEREA] non. [THAIS] credin te inpune habiturum? [CAEREA] unam hanc noxiam
amitte: si aliam admisero umquam, occidito.	
[THAIS] num meam saeuitiam ueritus es? [CAEREA] non. [THAIS] quid igitur?
[CAEREA] hanc metui ne me criminaretur tibi.
[THAIS] quid feceras? [CAEREA] paullum quiddam. [PUTIAS] eho "paullum", inpudens?
an paullum hoc esse tibi uidetur, uirginem	
uitiare ciuem? [CAEREA] conseruam esse credidi.
[PUTIAS] conseruam! uix me contineo quin inuolem in
capillum, monstrum: etiam ultro derisum aduenit.
[THAIS] abin hinc, insana? [PUTIAS] quid ita? uero debeam,
credo, isti quicquam furcifero si id fecerim;	
praesertim quom se seruom fateatur tuom.	
[THAIS] missa haec faciamu'. non te dignum, chaerea,	
fecisti; nam si ego digna hac contumelia
sum maxume, at tu indignu' qui faceres tamen.	
neque edepol quid nunc consili capiam scio	
de uirgine istac: ita conturbasti mihi	
rationes omnis, ut eam non possim suis	
ita ut aequom fuerat atque ut studui tradere,
ut solidum parerem hoc mi beneficium, chaerea.	
[CAEREA] at nunc dehinc spero aeternam inter nos gratiam
fore, thai'. saepe ex huiusmodi re quapiam et	
malo principio magna familiaritas	
conflatast. quid si hoc quispiam uoluit deus?
[THAIS] equidem pol in eam partem accipioque et uolo.	
[CAEREA] immo ita quaeso. unum hoc scito, contumeliae
me non fecisse causa, sed amoris. [THAIS] scio,	
et pol propterea mage nunc ignosco tibi.	
non adeo inhumano ingenio sum, chaerea,
neque ita inperita ut quid amor ualeat nesciam.	
[CAEREA] te quoque iam, thais, ita me di bene ament, amo.
[PUTIAS] tum pol tibi ab istoc, era, cauendum intellego.
[CAEREA] non ausim. [PUTIAS] nil tibi quicquam credo. [THAIS] desinas.
[CAEREA] nunc ego te in hac re mi oro ut adiutrix sies,
ego me tuae commendo et committo fidei,	
te mihi patronam capio, thai', te obsecro:	
emoriar si non hanc uxorem duxero.	
[THAIS] tamen si pater . . ? [CAEREA] quid? ah uolet, certo scio,
ciuis modo haec sit. [THAIS] paullulum opperirier
si uis, iam frater ipse hic aderit uirginis;	
nutricem accersitum iit quae illam aluit paruolam:	
in cognoscendo tute ipse aderi', chaerea.	
[CAEREA] ego uero maneo. [THAIS] uin interea, dum uenit,
domi opperiamur potiu' quam hic ante ostium?
[CAEREA] immo percupio. [PUTIAS] quam tu rem actura obsecro es?
[THAIS] nam quid ita? [PUTIAS] rogitas? hunc tu in aedis cogitas
recipere posthac? [THAIS] quor non? [PUTIAS] crede hoc meae fidei,
dabit hic pugnam aliquam denuo. [THAIS] au tace obsecro.	
[PUTIAS] parum perspexisse eius uidere audaciam.
[CAEREA] non faciam, pythias. [PUTIAS] non credo, chaerea,
nisi si commissum non erit. [CAEREA] quin, pythias,
tu me seruato. [PUTIAS] neque pol seruandum tibi
quicquam dare ausim neque te seruare: apage te.	
[THAIS] adest optume ipse frater. [CAEREA] perii hercle: obsecro
abeamus intro, thais: nolo me in uia	
cum hac ueste uideat. [THAIS] quam ob rem tandem? an quia pudet?	
[CAEREA] id ipsum. [PUTIAS] id ipsum? uirgo uero! [THAIS] i prae, sequor.
tu istic mane ut chremem intro ducas, pythias.	

[PUTIAS] quid, quid uenire in mentem nunc possit mihi,
quidnam qui referam sacrilego illi gratiam	
qui hunc supposiuit nobis? [CREMES] moue uero ocius
te nutrix. [SOPRONA] moueo. [CREMES] uideo, sed nil promoues.
[PUTIAS] iamne ostendisti signa nutrici? [CREMES] omnia.
[PUTIAS] amabo, quid ait? cognoscitne? [CREMES] ac memoriter.
[PUTIAS] probe edepol narras; nam illi faueo uirgini.
ite intro: iamdudum era uos exspectat domi.—	
uirum bonum eccum parmenonem incedere	
uideo: uide ut otiosus it! si dis placet,	
spero me habere qui hunc meo excruciem modo.
ibo intro de cognitione ut certum sciam:	
post exibo atque hunc perterrebo sacrilegum.	

[PARMENO] reuiso quidnam chaerea hic rerum gerat.	
quod si astu rem tractauit, di uostram fidem,	
quantam et quam ueram laudem capiet parmeno!
nam ut mittam quod ei amorem difficillimum et	
carissimum, a meretrice auara uirginem	
quam amabat, eam confeci sine molestia	
sine sumptu et sine dispendio: tum hoc alterum,	
id uerost quod ego mi puto palmarium,
me repperisse quo modo adulescentulus	
meretricum ingenia et mores posset noscere	
mature, ut quom cognorit perpetuo oderit.	
quae dum foris sunt nil uidetur mundius,	
nec mage compositum quicquam nec magis elegans
quae cum amatore quom cenant ligurriunt.	
harum uidere inluuiem sordes inopiam,	
quam inhonestae solae sint domi atque auidae cibi,	
quo pacto ex iure hesterno panem atrum uorent,	
nosse omnia haec salus est adulescentulis.
[PUTIAS] ego pol te pro istis dictis et factis, scelus,
ulciscar, ut ne inpune in nos inluseris.	
pro deum fidem, facinu' foedum! o infelicem adulescentulum!	
o scelestum parmenonem, qui istum huc adduxit! [PARMENO] quid est?	
[PUTIAS] miseret me: itaque ut ne uiderem, misera huc ecfugi foras.
quae futura exempla dicunt in illum indigna! [PARMENO] o iuppiter,	
quae illaec turbast? numnam ego perii? adibo. quid istuc, pythias?	
quid ais? in quem exempla fient? [PUTIAS] rogitas, audacissime?
perdidisti istum quem adduxti pro eunucho adulescentulum,	
dum studes dare uerba nobis. [PARMENO] quid ita? aut quid factumst? cedo.
[PUTIAS] dicam: uirginem istam, thaidi hodie quae dono datast,
scis eam hinc ciuem esse? et fratrem eius esse adprime nobilem?	
[PARMENO] nescio. [PUTIAS] atqui sic inuentast: eam istic uitiauit miser.
ille ubi id resciuit factum frater uiolentissimus	
[PARMENO] quidnam fecit? [PUTIAS] conligauit primum eum miseris modis.
[PARMENO] hema
conligauit? [PUTIAS] atque quidem orante ut ne id faceret thaide.
[PARMENO] quid ais? [PUTIAS] nunc minatur porro sese id quod moechis solet:
quod ego numquam uidi fieri neque uelim. [PARMENO] qua audacia	
tantum facinus audet? [PUTIAS] quid ita "tantum"? [PARMENO] an non tibi hoc maxumumst?
quis homo pro moecho umquam uidit in domo meretricia
prendi quemquam? [PUTIAS] nescio. [PARMENO] at ne hoc nesciatis, pythias:
dico edico uobis nostrum esse illum erilem filium. [PUTIAS] hem
obsecro, an is est? [PARMENO] nequam in illum thai' uim fieri sinat!	
atque adeo autem quor non egomet intro eo? [PUTIAS] uide, parmeno,
quid agas, ne neque illi prosis et tu pereas; nam hoc putant
quidquid factumst ex te esse ortum. [PARMENO] quid igitur faciam miser?	
quidue incipiam? ecce autem uideo rure redeuntem senem.	
dicam huic an non? ei dicam hercle; etsi mihi magnum malum	
scio paratum; sed necessest huic ut subueniat. [PUTIAS] sapis.
ego abeo intro: tu isti narra omnem ordinem ut factum siet.

[SENEX] ex meo propinquo rure hoc capio commodi:
neque agri neque urbis odium me umquam percipit.	
ubi satias coepit fieri commuto locum.	
sed estne ille noster parmeno? et certe ipsus est.	
quem praestolare, parmeno, hic ante ostium?
[PARMENO] quis homost? ehem saluom te aduenire, ere, gaudeo.	
[SENEX] quem praestolare? [PARMENO] perii: lingua haeret metu.[SENEX] hem
quid est? quid trepidas? satine salue? dic mihi.	
[PARMENO] ere, primum te arbitrari id quod res est uelim:	
quidquid huiu' factumst, culpa non factumst mea.
[SENEX]quid? [PARMENO] recte sane interrogasti: oportuit
rem praenarrasse me. emit quendam phaedria	
eunuchum quem dono huic daret.[SENEX] quoi? [PARMENO] thaidi.
[SENEX] emit? perii hercle. quanti? [PARMENO] uiginti minis.
[SENEX] actumst. [PARMENO] tum quandam fidicinam amat hic chaerea.
[SENEX] hem quid? amat? an scit ill' iam quid meretrix siet?
an in astu uenit? aliud ex alio malum!	
[PARMENO] ere, ne me spectes: me inpulsore haec non facit.	
[SENEX] omitte de te dicere. ego te, furcifer,
si uiuo . . ! sed istuc quidquid est primum expedi.
[PARMENO] is pro illo eunucho ad thaidem hanc deductus est.	
[SENEX] pro eunuchon? [PARMENO] sic est. hunc pro moecho postea
conprendere intus et constrinxere.[SENEX] occidi.
[PARMENO] audaciam meretricum specta.[SENEX] numquid est
aliud mali damniue quod non dixeris
relicuom? [PARMENO] tantumst.[SENEX] cesso huc intro rumpere?—
[PARMENO] non dubiumst quin mi magnum ex hac re sit malum;	
nisi, quia necessu' fuit hoc facere, id gaudeo	
propter me hisce aliquid esse euenturum mali.	
nam iamdiu aliquam causam quaerebat senex
quam ob rem insigne aliquid faceret is: nunc repperit.	

PYTHIAS PARMENO

[PUTIAS] numquam edepol quicquam iamdiu quod mage uellem euenire
mi euenit quam quod modo senex intro ad nos uenit errans.	
mihi solae ridiculo fuit quae quid timeret scibam.	
[PARMENO] quid hoc autemst? [PUTIAS] nunc id prodeo ut conueniam parmenonem.
sed ubi obsecro est? [PARMENO] me quaerit haec. [PUTIAS] atque eccum uideo: adibo.
[PARMENO] quid est, inepta? quid tibi uis? quid rides? pergin? [PUTIAS] perii:
defessa iam sum misera te ridendo. [PARMENO] quid ita? [PUTIAS] rogitas?
numquam pol hominem stultiorem uidi nec uidebo. ah	
non possum sati' narrare quos ludos praebueris intus
de sene quem fecisti ingredi pulsantem uti senes solent.a
at etiam primo callidum et disertum credidi hominem.
quid? ilicone credere ea quae dixi oportuit te?	
an paenitebat flagiti, te auctore quod fecisset	
adulescens, ni miserum insuper etiam patri indicares?	
nam quid illi credis animi tum fuisse, ubi uestem uidit
illam esse eum indutum pater? quid est? iam scis te perisse?	
[PARMENO] ehem quid dixti, pessuma? an mentita es? etiam rides?	
itan lepidum tibi uisumst, scelus, nos inridere? [PUTIAS] nimium.
[PARMENO] siquidem istuc inpune habueris . . ! [PUTIAS] uerum? [PARMENO] reddam hercle. [PUTIAS] credo:
sed in diem istuc, parmeno, est fortasse quod minare.
tu iam pendebi' qui stultum adulescentulum nobilitas	
flagitiis et eundem indicas: uterque in te exempla edent.	
[PARMENO] nullus sum. [PUTIAS] hic pro illo munere tibi honos est habitus: abeo.
[PARMENO] egomet meo indicio miser quasi sorex hodie perii.	

[GNATO] quid nunc? qua spe aut quo consilio huc imu'? quid coeptas, thraso?
[THRASO] egone? ut thaidi me dedam et faciam quod iubeat. [GNATO] quid est?
[THRASO] qui minu' quam hercules seruiuit omphalae? [GNATO] exemplum placet.
utinam tibi conmitigari uideam sandalio caput!	
sed fores crepuerunt ab ea. [THRASO] perii: quid hoc autemst mali?	
hunc ego numquam uideram etiam: quidnam hic properans prosilit?

[CAEREA] o populares, ecqui' me hodie uiuit fortunatior?
nemo hercle quisquam; nam in me plane di potestatem suam	
omnem ostendere quoi tam subito tot congruerint commoda.	
[PARMENO] quid hic laetus est? [CAEREA] o parmeno mi, o mearum uoluptatum omnium
inuentor inceptor perfector, scis me in quibu' sim gaudiis?
scis pamphilam meam inuentam ciuem? [PARMENO] audiui. [CAEREA] scis sponsam mihi?
[PARMENO] bene, ita me di ament, factum. [GNATO] audin tu, hic quid ait? [CAEREA] tum autem phaedriae
meo fratri gaudeo esse amorem omnem in tranquillo: unast domus;	
thais patri se commendauit, in clientelam et fidem	
nobis dedit se. [PARMENO] fratris igitur thai' totast? [CAEREA] scilicet.
[PARMENO] iam hoc aliud est quod gaudeamu': miles pelletur foras.	
[CAEREA] tu frater ubi ubi est fac quam primum haec audiat. [PARMENO] uisam domum.—
[THRASO] numquid, gnatho, tu dubitas quin ego nunc perpetuo perierim?	
[GNATO] sine dubio opinor. [CAEREA] quid commemorem primum aut laudem maxume?
illumne qui mihi dedit consilium ut facerem, an me qui id ausu' sim
incipere, an fortunam conlaudem quae gubernatrix fuit,	
quae tot res tantas tam opportune in unum conclusit diem,	
an mei patris festiuitatem et facilitatem? o iuppiter,	
serua obsecro haec bona nobis! [PAEDRIA] di uostram fidem, incredibilia
parmeno modo quae narrauit. sed ubist frater? [CAEREA] praesto adest.
[PAEDRIA] gaudeo. [CAEREA] sati' credo. nil est thaide hac, frater, tua
digniu' quod ametur: ita nostrae omnist fautrix familiae. [PAEDRIA] hui
mihi illam laudas? [THRASO] perii, quanto minu' spei 'st tanto magis amo.	
obsecro, gnatho, in te spes est. [GNATO] quid uis faciam? [THRASO] perfice hoc
precibu' pretio ut haeream in parte aliqua tandem apud thaidem.
[GNATO] difficilest. [THRASO] siquid conlubitum, noui te. hoc si feceris,
quoduis donum praemium a me optato: id optatum auferes.	
[GNATO] itane? [THRASO] sic erit. [GNATO] si efficio hoc, postulo ut mihi tua domus
te praesente absente pateat, inuocato ut sit locus	
semper. [THRASO] do fidem futurum. [GNATO] adcingar. [PAEDRIA] quem ego hic audio?
o thraso. [THRASO] saluete. [PAEDRIA] tu fortasse quae facta hic sient
nescis. [THRASO] scio. [PAEDRIA] quor te ergo in his ego conspicor regionibus?
[THRASO] uobis fretu'. [PAEDRIA] scin quam fretu'? miles, edico tibi,
si te in platea offendero hac post umquam, quod dicas mihi	
"alium quaerebam, iter hac habui": periisti. [GNATO] heia haud sic decet.
[PAEDRIA] dictumst. [THRASO] non cognosco uostrum tam superbum . . [PAEDRIA] sic ago.
[GNATO] prius audite paucis: quod quom dixero, si placuerit,
facitote. [CAEREA] audiamu'. [GNATO] tu concede paullum istuc, thraso.
principio ego uos ambos credere hoc mihi uehementer uelim,	
me huiu' quidquid facio id facere maxume causa mea;
uerum si idem uobis prodest, uos non facere inscitiast.	
[PAEDRIA] quid id est? [GNATO] militem riualem ego recipiundum censeo. [PAEDRIA] hem
recipiundum? [GNATO] cogita modo: tu hercle cum illa, phaedria,
ut lubenter uiuis etenim bene lubenter uictitas,	
quod des paullumst et necessest multum accipere thaidem.
ut tuo amori suppeditare possit sine sumptu tuo ad	
omnia haec, magis opportunu' nec magis ex usu tuo	
nemost. principio et habet quod det et dat nemo largius.	
fatuos est, insulsu' tardu', stertit noctes et dies:	
neque istum metuas ne amet mulier: facile pellas ubi uelis.
[CAEREA] quid agimus? [GNATO] praeterea hoc etiam, quod ego uel primum puto,
accipit homo nemo meliu' prorsu' neque prolixius.	
[CAEREA] mirum ni illoc homine quoquo pacto opust. [PAEDRIA] idem ego arbitror.
[GNATO] recte facitis. unum etiam hoc uos oro, ut me in uostrum gregem
recipiati': sati' diu hoc iam saxum uorso. [PAEDRIA] recipimus.
[CAEREA] ac lubenter. [GNATO] at ego pro istoc, phaedria et tu chaerea,
hunc comedendum uobis propino et deridendum. [CAEREA] placet.
[PAEDRIA] dignus est. [GNATO] thraso, ubi uis accede. [THRASO] obsecro te, quid agimus?
[GNATO] quid? isti te ignorabant: postquam is mores ostendi tuos
et conlaudaui secundum facta et uirtutes tuas,
impetraui. [THRASO] bene fecisti: gratiam habeo maxumam.	
numquam etiam fui usquam quin me omnes amarent plurimum.	
[GNATO] dixin ego in hoc esse uobis atticam elegantiam?
[PAEDRIA] nil praeter promissum est. ite hac. [CANTOR] uos ualete et plaudite!

---------------------------------------------------------------------------------------------

[PHORMIO]
	
[PROLOGUS] postquam poeta uetu' poetam non potest
retrahere a studio et transdere hominem in otium,	
maledictis deterrere ne scribat parat;	
qui ita dictitat, quas ante hic fecit fabulas	
tenui esse oratione et scriptura leui:
quia nusquam insanum scripsit adulescentulum	
ceruam uidere fugere et sectari canes	
et eam plorare, orare ut subueniat sibi.	
quod si intellegeret, quom stetit olim noua,	
actoris opera mage stetisse quam sua,
minu' multo audacter quam nunc laedit laederet	
et mage placerent quas fecisset fabulas.a
nunc siquis est qui hoc dicat aut sic cogitet:
"uetu' si poeta non lacessisset prior,	
nullum inuenire prologum potuisset nouos	
quem diceret, nisi haberet cui male diceret,"
is sibi responsum hoc habeat, in medio omnibus	
palmam esse positam qui artem tractent musicam.	
ille ad famem hunc a studio studuit reicere:	
hic respondere uoluit, non lacessere.	
benedictis si certasset, audisset bene:
quod ab illo adlatumst, sibi esse rellatum putet.	
de illo iam finem faciam dicundi mihi,	
peccandi quom ipse de se finem non facit.	
nunc quid uelim animum attendite: adporto nouam	
epidicazomenon quam uocant comoediam
graeci, latini phormionem nominant	
quia primas partis qui aget is erit phormio	
parasitu', per quem res geretur maxume	
uoluntas uostra si ad poetam accesserit.	
date operam, adeste aequo animo per silentium,
ne simili utamur fortuna atque usi sumus	
quom per tumultum noster grex motus locost:	
quem actori' uirtus nobis restituit locum	
bonitasque uostra adiutans atque aequanimitas.

[DAUOS] amicu' summu' meus et popularis geta
heri ad me uenit. erat ei de ratiuncula	
iampridem apud me relicuom pauxillulum	
nummorum: id ut conficerem. confeci: adfero.	
nam erilem filium eiu' duxisse audio	
uxorem: ei credo munus hoc conraditur.
quam inique comparatumst, i qui minus habent	
ut semper aliquid addant ditioribus!	
quod ille unciatim uix de demenso suo	
suom defrudans genium conpersit miser,	
id illa uniuorsum abripiet, haud existumans
quanto labore partum. porro autem geta	
ferietur alio munere ubi era pepererit;	
porro autem alio ubi erit puero natalis dies;	
ubi initiabunt. omne hoc mater auferet:	
puer causa erit mittundi. sed uideon getam?

[GETA] siquis me quaeret rufu' . . [DAUOS] praestost, desine. [GETA] oh	
at ego obuiam conabar tibi, daue. [DAUOS] accipe, em:	
lectumst; conueniet numeru' quantum debui.	
[GETA] amo te et non neglexisse habeo gratiam.	
[DAUOS] praesertim ut nunc sunt mores: adeo res redit:
siquis quid reddit magna habendast gratia.	
sed quid tu es tristis? [GETA] egone? nescis quo in metu et	
quanto in periclo simu'! [DAUOS] quid istuc est? [GETA] scies,	
modo ut tacere possis. [DAUOS] abi sis, insciens:	
quoius tu fidem in pecunia perspexeris,
uerere uerba ei credere, ubi quid mihi lucrist	
te fallere? [GETA] ergo ausculta. [DAUOS] hanc operam tibi dico.	
[GETA] seni' nostri, daue, fratrem maiorem chremem	
nostin? [DAUOS] quidni? [GETA] quid? eiu' gnatum phaedriam?	
[DAUOS] tam quam te. [GETA] euenit senibus ambobus simul
iter illi in lemnum ut esset, nostro in ciliciam	
ad hospitem antiquom. is senem per epistulas	
pellexit modo non montis auri pollicens.	
[DAUOS] quoi tanta erat res et supererat? [GETA] desinas:	
sic est ingenium. [DAUOS] oh regem me esse oportuit!
[GETA] abeuntes ambo hic tum senes me filiis	
relinquont quasi magistrum. [DAUOS] o geta, prouinciam	
cepisti duram. [GETA] mi usu uenit, hoc scio:	
memini relinqui me deo irato meo.	
coepi aduorsari primo: quid uerbis opust?
seni fideli' dum sum scapulas perdidi.	
[DAUOS] uenere in mentem mi istaec: "namque inscitiast	
aduorsu' stimulum calces." [GETA] coepi is omnia	
facere, obsequi quae uellent. [DAUOS] scisti uti foro.	
[GETA] noster mali nil quicquam primo; hic phaedria
continuo quandam nactus est puellulam	
citharistriam, hanc ardere coepit perdite.	
ea seruiebat lenoni inpurissimo,	
neque quod daretur quicquam; id curarant patres.	
restabat aliud nil nisi oculos pascere,
sectari, in ludum ducere et redducere.	
nos otiosi operam dabamus phaedriae.	
in quo haec discebat ludo, exaduorsum ilico	
tonstrina erat quaedam: hic solebamus fere	
plerumque eam opperiri dum inde iret domum.
interea dum sedemus illi, interuenit	
adulescens quidam lacrumans. nos mirarier:	
rogamu' quid sit. "numquam aeque" inquit "ac modo	
paupertas mihi onu' uisumst et miserum et graue.	
modo quandam uidi uirginem hic uiciniae
miseram suam matrem lamentari mortuam.	
ea sita erat exaduorsum neque illi beniuolus	
neque notu' neque uicinus extra unam aniculam	
quisquam aderat qui adiutaret funu': miseritumst.	
uirgo ipsa facie egregia." quid uerbis opust?
commorat omnis nos. ibi continuo antipho	
"uoltisne eamu' uisere?" alius "censeo:	
eamu': duc nos sodes." imus uenimus	
uidemu'. uirgo pulchra, et quo mage diceres,	
nil aderat adiumenti ad pulchritudinem:
capillu' passu', nudu' pes, ipsa horrida,	
lacrumae, uestitu' turpis: ut, ni uis boni	
in ipsa inesset forma, haec formam exstinguerent.	
ill' qui illam amabat fidicinam tantummodo	
"satis" inquit "scitast"; noster uero . . [DAUOS] iam scio:
amare coepit. [GETA] scin quam? quo euadat uide.	
postridie ad anum recta pergit: obsecrat	
ut sibi eiu' faciat copiam. illa enim se negat	
neque eum aequom facere ait: illam ciuem esse atticam,	
bonam bonis prognatam: si uxorem uelit,
lege id licere facere: sin aliter, negat.	
noster quid ageret nescire: et illam ducere	
cupiebat et metuebat absentem patrem.	
[DAUOS] non, si redisset, ei pater ueniam daret?	
[GETA] ille indotatam uirginem atque ignobilem
daret illi? numquam faceret. [DAUOS] quid fit denique?	
[GETA] quid fiat? est parasitu' quidam phormio,	
homo confidens: qui illum di omnes perduint!	
[DAUOS] quid is fecit? [GETA] hoc consilium quod dicam dedit:	
"lex est ut orbae, qui sint genere proxumi,
is nubant, et illos ducere eadem haec lex iubet.	
ego te cognatum dicam et tibi scribam dicam;	
paternum amicum me adsimulabo uirginis:	
ad iudices ueniemu': qui fuerit pater,	
quae mater, qui cognata tibi sit, omnia haec
confingam, quod erit mihi bonum atque commodum;	
quom tu horum nil refelles uincam scilicet:	
pater aderit: mihi paratae lites: quid mea?	
illa quidem nostra erit." [DAUOS] iocularem audaciam!	
[GETA] persuasit homini: factumst: uentumst: uincimur:
duxit. [DAUOS] quid narras? [GETA] hoc quod audis. [DAUOS] o geta,	
quid te futurumst? [GETA] nescio hercle; unum hoc scio,	
quod fors feret feremus aequo animo. [DAUOS] placet:	
em istuc uirist officium. [GETA] in me omni' spes mihist.	
[DAUOS] laudo. [GETA] ad precatorem adeam credo qui mihi
sic oret: "nunc amitte quaeso hunc; ceterum	
posthac si quicquam, nil precor." tantummodo	
non addit: "ubi ego hinc abiero, uel occidito."	
[DAUOS] quid paedagogus ille qui citharistriam,	
quid rei gerit? [GETA] sic, tenuiter. [DAUOS] non multum habet
quod det fortasse? [GETA] immo nil nisi spem meram.	
[DAUOS] pater eius rediit an non? [GETA] nondum. [DAUOS] quid? senem	
quoad exspectati' uostrum? [GETA] non certum scio,	
sed epistulam ab eo adlatam esse audiui modo	
et ad portitores esse delatam: hanc petam.
[DAUOS] numquid, geta, aliud me uis? [GETA] ut bene sit tibi.	
puer, heus. nemon hoc prodit? cape, da hoc dorcio.	

[ANTIPO] adeon rem redisse ut qui mi consultum optume uelit esse,
phaedria, patrem ut extimescam ubi in mentem eius aduenti uenit!	
quod ni fuissem incogitans, ita eum exspectarem ut par fuit.
[PAEDRIA] quid istuc est? [ANTIPO] rogitas, qui tam audaci' facinori' mihi conscius sis?
quod utinam ne phormioni id suadere in mentem incidisset	
neu me cupidum eo inpulisset, quod mihi principiumst mali!	
non potitus essem: fuisset tum illos mi aegre aliquot dies,	
at non cotidiana cura haec angeret animum, [PAEDRIA] audio.
[ANTIPO] dum exspecto quam mox ueniat qui adimat hanc mi consuetudinem.
[PAEDRIA] aliis quia defit quod amant aegrest; tibi quia superest dolet:
amore abundas, antipho.	
nam tua quidem hercle certo uita haec expetenda optandaque est.	
ita me di bene ament ut mihi liceat tam diu quod amo frui,
iam depecisci morte cupio: tu conicito cetera,	
quid ego ex hac inopia nunc capiam et quid tu ex ista copia,	
ut ne addam quod sine sumptu ingenuam, liberalem nactus es,	
quod habes, ita ut uoluisti, uxorem sine mala fama palam:	
beatu', ni unum desit, animu' qui modeste istaec ferat.
quod si tibi res sit cum eo lenone quo mihist tum sentias.	
ita plerique ingenio sumus omnes: nostri nosmet paenitet.	
[ANTIPO] at tu mihi contra nunc uidere fortunatus, phaedria,
quoi de integro est potestas etiam consulendi quid uelis:	
retinere amare amittere; ego in eum incidi infelix locum
ut neque mihi eius sit amittendi nec retinendi copia.	
sed quid hoc est? uideon ego getam currentem huc aduenire?	
is est ipsus. ei, timeo miser quam hic mihi nunc nuntiet rem.	
geta antipho phaedria	
[GETA] nullus es, geta, nisi iam aliquod tibi consilium celere reperis,	
ita nunc inparatum subito tanta te inpendent mala;
quae neque uti deuitem scio neque quo modo me inde extraham,	
quae si non astu prouidentur me aut erum pessum dabunt;a
nam non potest celari nostra diutius iam audacia.
[ANTIPO] quid illic commotus uenit?
[GETA] tum temporis mihi punctum ad hanc rem est: erus adest. [ANTIPO] quid illuc malist?
[GETA] quod quom audierit, quod eiu' remedium inueniam iracundiae?
loquarne? incendam; taceam? instigem; purgem me? laterem lauem.	
heu me miserum! quom mihi paueo, tum antipho me excruciat animi:	
eius me miseret, ei nunc timeo, is nunc me retinet: nam absque eo esset,	
recte ego mihi uidissem et senis essem ultus iracundiam:	
aliquid conuasassem atque hinc me conicerem protinam in pedes.
[ANTIPO] quam hic fugam aut furtum parat?
[GETA] sed ubi antiphonem reperiam, aut qua quaerere insistam uia?	
[PAEDRIA] te nominat. [ANTIPO] nescioquod magnum hoc nuntio exspecto malum. [PAEDRIA] ah
sanus es? [GETA] domum ire pergam: ibi plurimumst.	
[PAEDRIA] reuocemus hominem. [ANTIPO] sta ilico. [GETA] hem
sati' pro imperio, quisquis es. [ANTIPO] geta. [GETA] ipsest quem uolui obuiam.
[ANTIPO] cedo quid portas, obsecro? atque id, si potes, uerbo expedi.
[GETA] faciam. [ANTIPO] eloquere. [GETA] modo apud portum . . [ANTIPO] meumne? [GETA] intellexti. [ANTIPO] occidi. [PAEDRIA] hem . .
[ANTIPO] quid agam? [PAEDRIA] quid ais? [GETA] huius patrem uidisse me et patruom tuom.
[ANTIPO] nam quod ego huic nunc subito exitio remedium inueniam miser?
quod si eo meae fortunae redeunt, phanium, abs te ut distrahar,	
nullast mihi uita expetenda. [GETA] ergo istaec quom ita sunt, antipho,	
tanto mage te aduigilare aequomst: fortis fortuna adiuuat.	
[ANTIPO] non sum apudme.[GETA] atqui opus est nunc quom maxume ut sis, antipho;
nam si senserit te timidum pater esse, arbitrabitur
commeruisse culpam. [PAEDRIA] hoc uerumst. [ANTIPO] non possum inmutarier.
[GETA] quid faceres si aliud quid grauiu' tibi nunc faciundum foret?	
[ANTIPO] quom hoc non possum, illud minu' possem. [GETA] hoc nil est, phaedria: ilicet.
quid hic conterimus operam frustra? quin abeo? [PAEDRIA] et quidem ego? [ANTIPO] obsecro,
quid si adsimulo? satinest? [GETA] garris. [ANTIPO] uoltum contemplamini: em
satine sic est? [GETA] non. [ANTIPO] quid si sic? [GETA] propemodum. [ANTIPO] quid sic? [GETA] sat est:
em istuc serua: et uerbum uerbo, par pari ut respondeas,	
ne te iratu' suis saeuidicis dictis protelet. [ANTIPO] scio.
[GETA] ui coactum te esse inuitum. [PAEDRIA] lege, iudicio. [GETA] tenes?
sed hic quis est senex quem uideo in ultima platea? ipsus est.
[ANTIPO] non possum adesse. [GETA] ah quid agis? quo abis antipho?
mane inquam. [ANTIPO] egomet me noui et peccatum meum:
uobis commendo phanium et uitam meam.—	
[PAEDRIA] geta, quid nunc fiet? [GETA] tu iam litis audies;
ego plectar pendens nisi quid me fefellerit.
sed quod modo hic nos antiphonem monuimus,	
id nosmet ipsos facere oportet, phaedria.	
[PAEDRIA] aufer mi "oportet": quin tu quid faciam impera.
[GETA] meministin olim ut fuerit uostra oratio	
in re incipiunda ad defendendam noxiam,
iustam illam causam facilem uincibilem optumam?	
[PAEDRIA] memini. [GETA] em nunc ipsast opus ea aut, siquid potest,
meliore et callidiore. [PAEDRIA] fiet sedulo.
[GETA] nunc prior adito tu, ego in insidiis hic ero	
succenturiatu', siquid deficias. [PAEDRIA] age.

[DEMIPO] itane tandem uxorem duxit antipho iniussu meo?
nec meum imperium—ac mitto imperium—, non simultatem meam	
reuereri saltem! non pudere! o facinus audax, o geta	
monitor! [GETA] uix tandem. [DEMIPO] quid mihi dicent aut quam causam reperient?
demiror. [GETA] atqui reperiam: aliud cura. [DEMIPO] an hoc dicet mihi:
"inuitu' feci. lex coegit"? audio, fateor. [GETA] places.	
[DEMIPO] uerum scientem, tacitum causam tradere aduorsariis,
etiamne id lex coegit? [PAEDRIA] illud durum. [GETA] ego expediam: sine!
[DEMIPO] incertumst quid agam, quia praeter spem atque incredibile hoc mi optigit:
ita sum irritatus animum ut nequeam ad cogitandum instituere.
quam ob rem omnis, quom secundae res sunt maxume, tum maxume	
meditari secum oportet quo pacto aduorsam aerumnam ferant,	
pericla damna exsilia: peregre rediens semper cogitet	
aut fili peccatum aut uxori' mortem aut morbum filiae	
communia esse haec, fieri posse, ut ne quid animo sit nouom;
quidquid praeter spem eueniat, omne id deputare esse in lucro.	
[GETA] o phaedria, incredibilest quantum erum ante eo sapientia	
meditata mihi sunt omniā mea incommoda eru' si redierit.	
molendum esse in pistrino, uapulandum; habendae compedes,	
opu' ruri faciundum, horum nil quicquam accidet animo nouom.
quidquid praeter spem eueniet, omne id deputabo esse in lucro.	
sed quid cessas hominem adire et blande in principio adloqui?	
[DEMIPO] phaedriam mei fratri' uideo filium mi ire obuiam.
[PAEDRIA] mi patrue, salue. [DEMIPO] salue; sed ubist antipho?
[PAEDRIA] saluom uenire . . [DEMIPO] credo; hoc responde mihi.
[PAEDRIA] ualet, hic est; sed satin omnia ex sententia?
[DEMIPO] uellem quidem. [PAEDRIA] quid istuc est? [DEMIPO] rogitas, phaedria?
bonas me absente hic confecistis nuptias.	
[PAEDRIA] eho an id suscenses nunc illi? [GETA] artificem probum!
[DEMIPO] egon illi non suscenseam? ipsum gestio
dari mi in conspectum, nunc sua culpa ut sciat	
lenem patrem illum factum me esse acerrimum.	
[PAEDRIA] atqui nil fecit, patrue, quod suscenseas.
[DEMIPO] ecce autem similia omnia! omnes congruont:
unum quom noris omnis noris. [PAEDRIA] haud itast.
[DEMIPO] hic in noxast, ille ad defendundam causam adest;
quom illest, hic praestost: tradunt operas mutuas.	
[GETA] probe horum facta inprudens depinxit senex.	
[DEMIPO] nam ni haec ita essent, cum illo haud stares, phaedria.
[PAEDRIA] si est, patrue, culpam ut antipho in se admiserit,
ex qua re minu' rei foret aut famae temperans,	
non causam dico quin quod meritu' sit ferat.	
sed siqui' forte malitia fretus sua	
insidias nostrae fecit adulescentiae	
ac uicit, nostran culpa east an iudicum,
qui saepe propter inuidiam adimunt diuiti	
aut propter misericordiam addunt pauperi?	
[GETA] ni nossem causam, crederem uera hunc loqui.	
[DEMIPO] an quisquam iudex est qui possit noscere
tua iusta, ubi tute uerbum non respondeas,
ita ut ille fecit? [PAEDRIA] functus adulescentulist
officium liberali': postquam ad iudices	
uentumst, non potuit cogitata proloqui;	
ita eum tum timidum ibi obstupefecit pudor.	
[GETA] laudo hunc, sed cesso adire quam primum senem?
ere, salue: saluom te aduenisse gaudeo. [DEMIPO] oh
bone custos, salue, columen uero familiae,	
quoi commendaui filium hinc abiens meum.	
[GETA] iamdudum te omnis nos accusare audio	
inmerito et me omnium horunc inmeritissimo.
nam quid me in hac re facere uoluisti tibi?	
seruom hominem causam orare leges non sinunt	
neque testimoni dictiost. [DEMIPO] mitto omnia;
do istuc "inprudens timuit adulescens"; sino	
"tu seruo's"; uerum si cognata est maxume,
non fuit necessum habere; sed id quod lex iubet,	
dotem dareti', quaereret alium uirum.	
qua ratione inopem potiu' ducebat domum?	
[GETA] non ratio, uerum argentum deerat. [DEMIPO] sumeret
alicunde. [GETA] alicunde? nil est dictu facilius.
[DEMIPO] postremo si nullo alio pacto, fenore.
[GETA] hui dixti pulchre! siquidem quisquam crederet	
te uiuo. [DEMIPO] non, non sic futurumst: non potest.
egon illam cum illo ut patiar nuptam unum diem?	
nil suaue meritumst. hominem conmonstrarier
mihi istum uolo aut ubi habitet demonstrarier.	
[GETA] nemp' phormionem? [DEMIPO] istum patronum mulieris.
[GETA] iam faxo hic aderit. [DEMIPO] antipho ubi nunc est? [GETA] foris.
[DEMIPO] abi, phaedria, eum require atque huc adduce. [PAEDRIA] eo:
recta uia quidem—illuc. [GETA] nempe ad pamphilam.
[DEMIPO] ego deos penatis hinc salutatum domum
deuortar; inde ibo ad forum atque aliquos mihi	
amicos aduocabo ad hanc rem qui adsient,	
ut ne inparatu' sim si ueniat phormio	

[PORMIO] itane patris ais aduentum ueritum hinc abiisse? [GETA] admodum.
[PORMIO] phanium relictam solam? [GETA] sic. [PORMIO] et iratum senem?
[GETA] oppido. [PORMIO] ad te summa solum, phormio, rerum redit:
tute hoc intristi: tibi omnest exedendum: accingere.	
[GETA] obsecro te. [PORMIO] si rogabit . . [GETA] in te spes est. [PORMIO] eccere
quid si reddet? [GETA] tu inpulisti. [PORMIO] sic opinor. [GETA] subueni.
[PORMIO] cedo senem: iam instructa sunt mi in corde consilia omnia.
[GETA] quid ages? [PORMIO] quid uis nisi uti maneat phanium atque ex crimine hoc
antiphonem eripiam atque in me omnem iram deriuem senis?	
[GETA] o uir forti's atque amicus. uerum hoc saepe, phormio,	
uereor, ne istaec fortitudo in neruom erumpat denique. [PORMIO] ah
non ita est: factumst periclum, iam pedum uisast uia.	
quot me censes homines iam deuerberasse usque ad necem,	
hospites, tum ciuis? quo mage noui, tanto saepius.	
cedo dum, enumquam iniuriarum audisti mihi scriptam dicam?	
[GETA] qui istuc? [PORMIO] quia non rete accipitri tennitur neque miluo,
qui male faciunt nobis: illis qui nil faciunt tennitur,	
quia enim in illis fructus est, in illis opera luditur.	
aliis aliundest periclum unde aliquid abradi potest:	
mihi sciunt nil esse. dices "ducent damnatum domum":	
alere nolunt hominem edacem et sapiunt mea sententia,
pro maleficio si beneficium summum nolunt reddere.	
[GETA] non potest sati' pro merito ab illo tibi referri gratia.	
[PORMIO] immo enim nemo sati' pro merito gratiam regi refert.
ten asymbolum uenire unctum atque lautum e balineis,	
otiosum ab animo, quom ille et cura et sumptu absumitur!
dum tibi fit quod placeat, ille ringitur: tu rideas,	
prior bibas, prior decumbas; cena dubia apponitur.	
[GETA] quid istuc uerbist? [PORMIO] ubi tu dubites quid sumas potissimum.
haec quom rationem ineas quam sint suauia et quam cara sint,	
ea qui praebet, non tu hunc habeas plane praesentem deum?
[GETA] senex adest: uide quid agas: prima coitiost acerrima.	
si eam sustinueris, postilla iam ut lubet ludas licet.	
demipho hegio cratinus crito phormio geta	
[DEMIPO] enumquam quoiquam contumeliosius
audisti' factam iniuriam quam haec est mihi?	
adeste quaeso. [GETA] iratus est. [PORMIO] quin tu hoc age:
iam ego hunc agitabo. pro deum inmortalium,	
negat phanium esse hanc sibi cognatam demipho?	
hanc demipho negat esse cognatam? [GETA] negat.	
[PORMIO] neque eius patrem se scire qui fuerit? [GETA] negat.
[DEMIPO] ipsum esse opinor de quo agebam: sequimini.
[PORMIO] nec stilponem ipsum scire qui fuerit? [GETA] negat.
[PORMIO] quia egens relictast misera, ignoratur parens,
neglegitur ipsa: uide auaritia quid facit.	
[GETA] si erum insimulabi' malitiae male audies.	
[DEMIPO] o audaciam! etiam me ultro accusatum aduenit?
[PORMIO] nam iam adulescenti nil est quod suscenseam,
si illum minu' norat; quippe homo iam grandior,	
pauper, quoi opera uita erat, ruri fere	
se continebat; ibi agrum de nostro patre	
colendum habebat. saepe interea mihi senex
narrabat se hunc neglegere cognatum suom:	
at quem uirum! quem ego uiderim in uita optumum.	
[GETA] uideas te atque illum ut narras! [PORMIO] in' malam crucem?
nam ni ita eum existumassem, numquam tam grauis	
ob hanc inimicitias caperem in uostram familiam,
quam is aspernatur nunc tam inliberaliter.	
[GETA] pergin ero absenti male loqui, inpurissime?	
[PORMIO] dignum autem hoc illost. [GETA] ain tandem, carcer? [DEMIPO] geta.
[GETA] bonorum extortor, legum contortor! [DEMIPO] geta.
[PORMIO] responde. [GETA] quis homost? ehem. [DEMIPO] tace. [GETA] absenti tibi
te indignas seque dignas contumelias	
numquam cessauit dicere hodie. [DEMIPO] desine.
adulescens, primum abs te hoc bona uenia peto,	
si tibi placere potis est, mi ut respondeas:	
quem amicum tuom ais fuisse istum, explana mihi,
et qui cognatum me sibi esse diceret.	
[PORMIO] proinde expiscare quasi non nosses. [DEMIPO] nossem? [PORMIO] ita.
[DEMIPO] ego me nego: tu qui ais redige in memoriam.
[PORMIO] eho tu, sobrinum tuom non noras? [DEMIPO] enicas.
dic nomen. [PORMIO] nomen? maxume. [DEMIPO] quid nunc taces?
[PORMIO] perii hercle, nomen perdidi. [DEMIPO] hem quid ais? [PORMIO] geta,
si meministi id quod olim dictumst, subice. hem	
non dico: quasi non nosses, temptatum aduenis.	
[DEMIPO] ego autem tempto? [GETA] stilpo. [PORMIO] atque adeo quid mea?
stilpost. [DEMIPO] quem dixti? [PORMIO] stilponem inquam noueras.
[DEMIPO] neque ego illum noram nec mihi cognatus fuit
quisquam istoc nomine. [PORMIO] itane? non te horum pudet?
at si talentum rem reliquisset decem,	
[DEMIPO] di tibi malefaciant! [PORMIO] primus esses memoriter
progeniem uostram usque ab auo atque atauo proferens.
[DEMIPO] ita ut dicis. ego tum quom aduenissem qui mihi
cognata ea esset dicerem: itidem tu face.	
cedo qui est cognata? [GETA] eu noster, recte. heus tu, caue.	
[PORMIO] dilucide expediui quibu' me oportuit
iudicibu': tum id si falsum fuerat, filius
quor non refellit? [DEMIPO] filium narras mihi?
quoius de stultitia dici ut dignumst non potest.	
[PORMIO] at tu qui sapiens es magistratus adi
iudicium de eadem causa iterum ut reddant tibi,	
quandoquidem solu' regnas et soli licet
hic de eadem causa bis iudicium adipiscier.	
[DEMIPO] etsi mihi facta iniuriast, uerum tamen
potius quam litis secter aut quam te audiam,	
itidem ut cognata si sit, id quod lex iubet	
dotis dare, abduce hanc, minas quinque accipe.
[PORMIO] hahahae, homo suaui'. [DEMIPO] quid est? num iniquom postulo?
an ne hoc quidem ego adipiscar quod ius publicumst?	
[PORMIO] itan tandem, quaeso, itidem ut meretricem ubi abusu' sis,
mercedem dare lex iubet ei atque amittere?	
an, ut nequid turpe ciuis in se admitteret
propter egestatem, proxumo iussast dari,	
ut cum uno aetatem degeret? quod tu uetas.	
[DEMIPO] ita, proxumo quidem; at nos unde? aut quam ob rem? [PORMIO] ohe
"actum" aiunt "ne agas". [DEMIPO] non agam? immo haud desinam
donec perfecero hoc. [PORMIO] ineptis. [DEMIPO] sine modo.
[PORMIO] postremo tecum nil rei nobis, demipho, est:
tuos est damnatu' gnatu', non tu; nam tua	
praeterierat iam ducendi aetas. [DEMIPO] omnia haec
illum putato quae ego nunc dico dicere;	
aut quidem cum uxore hac ipsum prohibebo domo.
[GETA] iratus est. [PORMIO] tu te idem melius feceris.
[DEMIPO] itan es paratu' facere me aduorsum omnia,
infelix? [PORMIO] metuit hic nos, tam etsi sedulo
dissimulat. [GETA] bene habent tibi principia. [PORMIO] quin quod est
ferundum fers? tuis dignum factis feceris,
ut amici inter nos simus? [DEMIPO] egon tuam expetam
amicitiam? aut te uisum aut auditum uelim?	
[PORMIO] si concordabi' cum illa, habebi' quae tuam
senectutem oblectet: respice aetatem tuam.	
[DEMIPO] te oblectet, tibi habe. [PORMIO] minue uero iram. [DEMIPO] hoc age:
sati' iam uerborumst: nisi tu properas mulierem	
abducere, ego illam eiciam. dixi, phormio.	
[PORMIO] si tu illam attigeri' secu' quam dignumst liberam
dicam tibi inpingam grandem. dixi, demipho.	
siquid opu' fuerit, heus, domome.[GETA] intellego.
demipho geta hegio cratinus crito	
[DEMIPO] quanta me cura et sollicitudine adficit
gnatus, qui me et se hisce inpediuit nuptiis!	
neque mi in conspectum prodit, ut saltem sciam	
quid de hac re dicat quidue sit sententiae.	
abi, uise redieritne iam an nondum domum.
[GETA] eo.— [DEMIPO] uideti' quo in loco res haec siet:
quid ago? dic, hegio. [HEGIO] ego? cratinum censeo,
si tibi uidetur. [DEMIPO] dic, cratine. [CRATINUS] mene uis?
[DEMIPO] te. [CRATINUS] ego quae in rem tuam sint ea uelim facias. mihi
sic hoc uidetur: quod te absente hic filius
egit, restitui in integrum aequomst et bonum,	
et id impetrabi'. dixi. [DEMIPO] dic nunc, hegio.
he. ego sedulo hunc dixisse credo; uerum itast,	
quot homines tot sententiae: suo' quoique mos.	
mihi non uidetur quod sit factum legibus
rescindi posse; et turpe inceptust. [DEMIPO] dic, crito.
cri. ego amplius deliberandum censeo:	
res magnast. [CRATINUS] numquid nos uis? [DEMIPO] fecistis probe:
incertior sum multo quam dudum.— [GETA] negant	
redisse. [DEMIPO] frater est exspectandus mihi:
is quod mihi dederit de hac re consilium, id sequar.	
percontatum ibo ad portum, quoad se recipiat.—	
[GETA] at ego antiphonem quaeram, ut quae acta hic sint sciat.	
sed eccum ipsum uideo in tempore huc se recipere.

[ANTIPO] enimuero, antipho, multimodis cum istoc animo es uituperandus:
itane te hinc abisse et uitam tuam tutandam aliis dedisse!	
alios tuam rem credidisti mage quam tete animum aduorsuros?	
nam, utut erant alia, illi certe quae nunc tibi domist consuleres,	
nequid propter tuam fidem decepta poteretur mali.	
quoius nunc miserae spes opesque sunt in te uno omnes sitae.
[GETA] et quidem, ere, nos iamdudum hic te absentem incusamu' qui abieris.	
[ANTIPO] te ipsum quaerebam. [GETA] sed ea causa nihilo mage defecimus.
[ANTIPO] loquere obsecro, quonam in loco sunt res et fortunae meae?
numquid patri subolet? [GETA] nil etiam. [ANTIPO] ecquid spei porrost? [GETA] nescio. [ANTIPO] ah.
[GETA] nisi phaedria haud cessauit pro te eniti. [ANTIPO] nil fecit noui.
[GETA] tum phormio itidem in hac re ut in aliis strenuom hominem praebuit.	
[ANTIPO] quid is fecit? [GETA] confutauit uerbis admodum iratum senem.
[ANTIPO] eu phormio! [GETA] ego quod potui porro. [ANTIPO] mi geta, omnis uos amo.
[GETA] sic habent principia sese ut dico: adhuc tranquilla res est,	
mansurusque patruom pater est dum huc adueniat. [ANTIPO] quid eum? [GETA] ut aibat,
de eius consilio sese uelle facere quod ad hanc rem attinet.	
[ANTIPO] quantum metus est mihi uidere huc saluom nunc patruom, geta!
nam per eius unam, ut audio, aut uiuam aut moriar sententiam.	
[GETA] phaedria tibi adest. [ANTIPO] ubinam? [GETA] eccum ab sua palaestra exit foras.

[PAEDRIA] dorio,
audi obsecro . . [DORIO] non audio. [PAEDRIA] parumper . . [DORIO] quin omitte me.
[PAEDRIA] audi quod dicam. [DORIO] at enim taedet iam audire eadem miliens.
[PAEDRIA] at nunc dicam quod lubenter audias. [DORIO] loquere, audio.
[PAEDRIA] non queo te exorare ut maneas triduom hoc? quo nunc abis?
[DORIO] mirabar si tu mihi quicquam adferres noui. [ANTIPO] ei,
metuo lenonem nequid . . [GETA] suo suat capiti. idem ego uereor.	
[PAEDRIA] nondum mihi credis? [DORIO] hariolare. [PAEDRIA] sin fidem do? [DORIO] fabulae!
[PAEDRIA] feneratum istuc beneficium pulchre tibi dices. [DORIO] logi!
[PAEDRIA] crede mi, gaudebi' facto: uerum hercle hoc est. [DORIO] somnium!
[PAEDRIA] experire: non est longum. [DORIO] cantilenam eandem canis.
[PAEDRIA] tu mihi cognatu', tu parens, tu amicu', tu . . [DORIO] garri modo.
[PAEDRIA] adeon ingenio esse duro te atque inexorabili
ut neque misericordia neque precibu' molliri queas!	
[DORIO] adeon te esse incogitantem atque inpudentem, phaedria,
me ut phaleratis ducas dictis et meam ductes gratiis!
[ANTIPO] miseritumst. [PAEDRIA] ei, ueris uincor! [GETA] quam uterquest similis sui!
[PAEDRIA] neque antipho alia quom occupatus esset sollicitudine,
tum hoc esse mihi obiectum malum! [ANTIPO] ah quid istuc est autem, phaedria?
[PAEDRIA] o fortunatissime antipho. [ANTIPO] egone? [PAEDRIA] quoi quod amas domist.
neque cum huiu' modi umquam tibi usu' uenit ut conflictares malo.
[ANTIPO] mihin domist? immo, id quod aiunt, auribu' teneo lupum;
nam neque quo pacto a me amittam neque uti retineam scio.	
[DORIO] ipsum istuc mihi in hoc est. [ANTIPO] heia ne parum leno sies.
numquid hic confecit? [PAEDRIA] hicine? quod homo inhumanissimus,
pamphilam meam uendidit. [ANTIPO] quid? uendidit? [GETA] ain? uendidit?
[PAEDRIA] uendidit. [DORIO] quam indignum facinus, ancillam aere emptam suo!
[PAEDRIA] nequeo exorare ut me maneat et cum illo ut mutet fidem
triduom hoc, dum id quod est promissum ab amicis argentum aufero.	
si non tum dedero, unam praeterea horam ne oppertus sies.	
[DORIO] optunde. [ANTIPO] haud longumst id quod orat: dorio, exoret sine.
idem hoc tibi, quod boni promeritu' fueris, conduplicauerit.	
[DORIO] uerba istaec sunt. [ANTIPO] pamphilamne hac urbe priuari sines?
tum praeterea horunc amorem distrahi poterin pati?	
[DORIO] neque ego neque tu. [PAEDRIA] di tibi omnes id quod es dignus duint!
[DORIO] ego te compluris aduorsum ingenium meum mensis tuli
pollicitantem et nil ferentem, flentem; nunc contra omnia haec	
repperi qui det neque lacrumet: da locum melioribus.	
[ANTIPO] certe hercle, ego si sati' commemini, tibi quidem est olim dies,
quam ad dares huic, praestituta. [PAEDRIA] factum. [DORIO] num ego istuc nego?
[ANTIPO] iam ea praeteriit? [DORIO] non, uerum haec ei—antecessit. [ANTIPO] non pudet
uanitati'? [DORIO] minime, dum ob rem. [GETA] sterculinum! [PAEDRIA] dorio,
itane tandem facere oportet? [DORIO] sic sum: si placeo, utere.
[ANTIPO] sicin hunc decipis? [DORIO] immo enimuero, antipho, hic me decipit:
nam hic me huiu' modi scibat esse, ego hunc esse aliter credidi:	
iste me fefellit, ego isti nihilo sum aliter ac fui.
sed utut haec sunt, tamen hoc faciam: cras mane argentum mihi	
miles dare se dixit: si mi prior tu attuleri', phaedria,	
mea lege utar, ut potior sit qui prior ad dandumst. uale.	

[PAEDRIA] quid faciam? unde ego nunc tam subito huic argentum inueniam miser,
quoi minu' nihilost? quod, hic si pote fuisset exorarier
triduom hoc, promissum fuerat. [ANTIPO] itane hunc patiemur, geta,
fieri miserum, qui me dudum ut dixti adiuerit comiter?	
quin, quom opust, beneficium rursum ei experiemur reddere?	
[GETA] scio equidem hoc esse aequom. [ANTIPO] age ergo, solu' seruare hunc potes.
[GETA] quid faciam? [ANTIPO] inuenias argentum. [GETA] cupio; sed id unde edoce.
[ANTIPO] pater adest hic. [GETA] scio; sed quid tum? [ANTIPO] ah dictum sapienti sat est.
[GETA] itane? [ANTIPO] ita. [GETA] sane hercle pulchre suades: etiam tu hinc abis?
non triumpho, ex nuptiis tuis si nil nanciscor mali,	
ni etiamnunc me huius causa quaerere in malo iubeas crucem?	
[ANTIPO] uerum hic dicit. [PAEDRIA] quid? ego uobis, geta, alienu' sum? [GETA] haud puto;
sed parumne est quod omnibus nunc nobis suscenset senex,	
ni instigemus etiam ut nullu' locu' relinquatur preci?	
[PAEDRIA] alius ab oculis meis illam in ignotum abducet locum? hem
tum igitur, dum licet dumque adsum, loquimini mecum, antipho,	
contemplaminime.[ANTIPO] quam ob rem? aut quidnam facturu's? cedo.
[PAEDRIA] quoquo hinc asportabitur terrarum, certumst persequi
aut perire. [GETA] di bene uortant quod agas! pedetemptim tamen.	
[ANTIPO] uide siquid opi' potes adferre huic. [GETA] "siquid"? quid? [ANTIPO] quaere obsecro,
nequid plus minusue faxit quod nos post pigeat, geta.	
[GETA] quaero.—saluos est, ut opinor; uerum enim metuo malum.
[ANTIPO] noli metuere: una tecum bona mala tolerabimus.
[GETA] quantum opus est tibi argenti, loquere. [PAEDRIA] solae triginta minae.
[GETA] triginta? hui percarast, phaedria. [PAEDRIA] istaec uero uilis est.
[GETA] age age, inuentas reddam. [PAEDRIA] o lepidum! [GETA] aufer te hinc. [PAEDRIA] iam opust. [GETA] iam feres:
sed opus est mihi phormionem ad hanc rem adiutorem dari.
[PAEDRIA] praestost: audacissime oneri' quiduis inpone, ecferet;
solus est homo amico amicus. [GETA] eamus ergo ad eum ocius.	
[ANTIPO] numquid est quod opera mea uobis opu' sit? [GETA] nil; uerum abi domum
et illam miseram, quam ego nunc intu' scio esse exanimatam metu,	
consolare. cessas? [ANTIPO] nil est aeque quod faciam lubens.—
[PAEDRIA] qua uia istuc facies? [GETA] dicam in itinere: modo te hinc amoue.

[DEMIPO] quid? qua profectu' causa hinc es lemnum, chreme,
adduxtin tecum filiam? [CREMES] non. [DEMIPO] quid ita non?
[CREMES] postquam uidet me eius mater esse hic diutius,
simul autem non manebat aetas uirginis
meam neglegentiam: ipsam cum omni familia	
ad me profectam esse aibant. [DEMIPO] quid illi tam diu
quaeso igitur commorabare, ubi id audiueras?	
[CREMES] pol me detinuit morbus. [DEMIPO] unde? aut qui? [CREMES] rogas?
senectus ipsast morbu'. sed uenisse eas
saluas audiui ex nauta qui illas uexerat.	
[DEMIPO] quid gnato optigerit me absente audistin, chreme?
[CREMES] quod quidem me factum consili incertum facit.
nam hanc condicionem siquoi tulero extrario,	
quo pacto aut unde mihi sit dicundum ordinest.
te mihi fidelem esse aeque atque egomet sum mihi	
scibam. ille, si me alienus adfinem uolet,	
tacebit dum intercedet familiaritas;	
sin spreuerit me, plus quam opus est scito sciet.	
uereorque ne uxor aliqua hoc resciscat mea:
quod si fit, ut me excutiam atque egrediar domo	
id restat; nam ego meorum solu' sum meus.	
[DEMIPO] scio ita esse, et istaec mihi res sollicitudinist,
neque defetiscar usque adeo experirier	
donec tibi id quod pollicitus sum effecero.

GETA DEMIPHO CHREMES

[GETA] ego hominem callidiorem uidi neminem	
quam phormionem. uenio ad hominem ut dicerem	
argentum opus esse, et id quo pacto fieret.	
uixdum dimidium dixeram, intellexerat:	
gaudebat, me laudabat, quaerebat senem,
dis gratias agebat tempu' sibi dari	
ubi phaedriae esse ostenderet nihilo minus	
amicum sese quam antiphoni. hominem ad forum	
iussi opperiri: eo me esse adducturum senem.	
sed eccum ipsum. quis est ulterior? attat phaedriae
pater uenit. sed quid pertimui autem belua?	
an quia quos fallam pro uno duo sunt mihi dati?	
commodius esse opinor duplici spe utier.	
petam hinc unde a primo institi: is si dat, sat est;	
si ab eo nil fiet, tum hunc adoriar hospitem

[ANTIPO] exspecto quam mox recipiat sese geta.
sed patruom uideo cum patre astantem. ei mihi,	
quam timeo aduentus huiu' quo inpellat patrem.	
[GETA] adibo hosce: o noster chreme . . [CREMES] salue, geta.
[GETA] uenire saluom uolup est. [CREMES] credo. [GETA] quid agitur?
multa aduenienti, ut fit, noua hic? [CREMES] compluria.
[GETA] ita. de antiphone audistin quae facta? [CREMES] omnia.
[GETA] tun dixeras huic? facinus indignum, chreme,	
sic circumiri! [CREMES] id cum hoc agebam commodum.
[GETA] nam hercle ego quoque id quidem agitans mecum sedulo
inueni, opinor, remedium huic rei. [CREMES] quid, geta?
[DEMIPO] quod remedium? [GETA] ut abii abs te, fit forte obuiam
mihi phormio. [CREMES] qui phormio? [DEMIPO] is qui istanc . . [CREMES] scio.
[GETA] uisumst mihi ut eiu' temptarem sententiam.	
prendo hominem solum: "quor non," inquam "phormio,
uides inter nos sic haec potiu' cum bona	
ut componamu' gratia quam cum mala?	
eru' liberalis est et fugitans litium;	
nam ceteri quidem hercle amici omnes modo	
uno ore auctores fuere ut praecipitem hanc daret."
[ANTIPO] quid hic coeptat aut quo euadet hodie? [GETA] "an legibus
daturum poenas dices si illam eiecerit?	
iam id exploratumst: heia sudabis satis	
si cum illo inceptas homine: ea eloquentiast.	
uerum pone esse uictum eum; at tandem tamen
non capitis eius res agitur sed pecuniae."	
postquam hominem his uerbis sentio mollirier,	
"soli sumu' nunc hic" inquam: "eho dic quid uis dari	
tibi in manum, ut erus his desistat litibus,	
haec hinc facessat, tu molestu' ne sies?"
[ANTIPO] satin illi di sunt propitii? [GETA] "nam sat scio,
si tu aliquam partem aequi bonique dixeris,	
ut est ille bonu' uir, tria non commutabitis	
uerba hodie inter uos." [DEMIPO] quis te istaec iussit loqui?
[CREMES] immo non potuit meliu' peruenirier
eo quo nos uolumus. [ANTIPO] occidi! [DEMIPO] perge eloqui.
[GETA] a primo homo insanibat. [CREMES] cedo quid postulat?
[GETA] quid? nimium; quantum libuit. [CREMES] dic. [GETA] si quis daret
talentum magnum. [DEMIPO] immo malum hercle: ut nil pudet!
[GETA] quod dixi adeo ei: "quaeso, quid si filiam
suam unicam locaret? parui retulit	
non suscepisse: inuentast quae dotem petat."	
ut ad pauca redeam ac mittam illius ineptias,	
haec denique eiu' fuit postrema oratio:	
"ego" inquit "iam a principio amici filiam,
ita ut aequom fuerat, uolui uxorem ducere;	
nam mihi ueniebat in mentem eius incommodum,	
in seruitutem pauperem ad ditem dari.	
sed mi opus erāt, ut aperte tibi nunc fabuler,	
aliquantulum quae adferret qui dissoluerem
quae debeo: et etiamnunc si uolt demipho	
dare quantum ab hac accipio quae sponsast mihi,	
nullam mihi malim quam istanc uxorem dari."	
[ANTIPO] utrum stultitia facere ego hunc an malitia
dicam, scientem an inprudentem, incertu' sum.
[DEMIPO] quid si animam debet? [GETA] "ager oppositust pignori ob
decem minas" inquit. [DEMIPO] age age, iam ducat: dabo.
[GETA] "aediculae item sunt ob decem alias." [DEMIPO] oieï
nimiumst. [CREMES] ne clama: repetito hasce a me decem.
[GETA] "uxori emunda ancillulast; tum pluscula
supellectile opus est; opus est sumptu ad nuptias:	
his rebu' pone sane" inquit "decem minas."	
[DEMIPO] sescentas perinde scribito iam mihi dicas:
nil do. inpuratu' me ille ut etiam inrideat?	
[CREMES] quaeso, ego dabo, quiesce: tu modo filium
fac ut illam ducat nos quam uolumus. [ANTIPO] ei mihi
geta, occidisti me tuis fallaciis.	
[CREMES] mea causa eicitur: me hoc est aequom amittere.
[GETA] "quantum potest me certiorem" inquit "face,	
si illam dant, hanc ut mittam, ne incertus siem;
nam illi mihi dotem iam constituerunt dare."	
[CREMES] iam accipiat: illis repudium renuntiet;
hanc ducat. [DEMIPO] quae quidem illi res uortat male!
[CREMES] opportune adeo argentum nunc mecum attuli,
fructum quem lemni uxori' reddunt praedia:
ind' sumam; uxori tibi opus esse dixero.	

[ANTIPO] geta. [GETA] hem. [ANTIPO] quid egisti? [GETA] emunxi argento senes.
[ANTIPO] satin est id? [GETA] nescio hercle: tantum iussu' sum.
[ANTIPO] eho, uerbero, aliud mihi respondes ac rogo?
[GETA] quid ergo narras? [ANTIPO] quid ego narrem? opera tua
ad restim miquidem res redit planissume.	
ut tequidem omnes di deaeque—superi inferi—	
malis exemplis perdant! em siquid uelis,	
huic mandes, quod quidem recte curatum uelis.	
quid minus utibile fuit quam hoc ulcus tangere
aut nominare uxorem? iniectast spes patri	
posse illam extrudi. cedo nunc porro: phormio	
dotem si accipiet, uxor ducendast domum:	
quid fiet? [GETA] non enim ducet. [ANTIPO] noui. ceterum
quom argentum repetent, nostra causa scilicet
in neruom potius ibit. [GETA] nil est, antipho,	
quin male narrando possit deprauarier:	
tu id quod bonist excerpi', dici' quod malist.	
audi nunc contra: iam si argentum acceperit,	
ducendast uxor, ut ais, concedo tibi:
spatium quidem tandem apparandi nuptias,	
uocandi sacruficandi dabitur paullulum.	
interea amici quod polliciti sunt dabunt:	
inde iste reddet. [ANTIPO] quam ob rem? aut quid dicet? [GETA] rogas?
"quot res postilla monstra euenerunt mihi!
intro iit in aedis ater alienus canis;	
anguis per inpluuium decidit de tegulis;	
gallina cecinit; interdixit hariolus;	
haruspex uetuit; ante brumam autem noui	
negoti incipere!" quae causast iustissima.
haec fient. [ANTIPO] ut modo fiant! [GETA] fient: me uide.
pater exit: abi, dic esse argentum phaedriae.	

[DEMIPO] quietus esto, inquam: ego curabo nequid uerborum duit.
hoc temere numquam amittam ego a me quin mihi testis adhibeam.	
quom dem, et quam ob rem dem commemorabo. [GETA] ut cautust ubi nil opust!
[CREMES] atque ita opu' factost: et matura, dum lubido eadem haec manet;
nam si altera illaec magis instabit, fors sit an nos reiciat.	
[GETA] rem ipsam putasti. [DEMIPO] duc me ad eum ergo. [GETA] non moror. [CREMES] ubi hoc egeris,
transito ad uxorem meam, ut conueniat hanc priu' quam hinc abit.	
dicat eam dare nos phormioni nuptum, ne suscenseat;
et magis esse illum idoneum qui ipsi sit familiarior;	
nos nostro officio nil digressos esse: quantum is uoluerit,	
datum esse doti'. [DEMIPO] quid tua, malum, id refert? [CREMES] magni, demipho.
non satis est tuom te officium fecisse si non id fama adprobat:	
uolo ipsiu' quoque uoluntate haec fieri, ne se eiectam praedicet.
[DEMIPO] idem ego istuc facere possum. [CREMES] mulier mulieri mage conuenit.
[DEMIPO] rogabo. [CREMES] ubi illas nunc ego reperire possim cogito.

[SOPRONA] quid agam? quem mi amicum inueniam misera? aut quoi consilia haec referam?
aut unde auxilium petam?	
nam uereor era ne ob meum suasum indigne iniuria adficiatur:
ita patrem adulescenti' facta haec tolerare audio uiolenter.	
[CREMES] nam quae haec anus est exanimata a fratre quae egressast meo?
[SOPRONA] quod ut facerem egestas me inpulit, quom scirem infirmas nuptias	
hasce esse, ut id consulerem, interea uita ut in tuto foret.	
[CREMES] certe edepol, nisi me animu' fallit aut parum prospiciunt oculi,
meae nutricem gnatae uideo. [SOPRONA] neque ille inuestigatur, [CREMES] quid ago?
[SOPRONA] qui est pater eius. [CREMES] adeo, maneo dum haec quae loquitur mage cognosco?
[SOPRONA] quodsi eum nunc reperire possim, nil est quod uerear. [CREMES] east ipsa:
conloquar. [SOPRONA] quis hic loquitur? [CREMES] sophrona. [SOPRONA] et meum nomen nominat?
[CREMES] respice adme.[SOPRONA] di obsecro uos, estne hic stilpo? [CREMES] non. [SOPRONA] negas?
[CREMES] concede hinc a foribu' paullum istorsum sodes, sophrona.
ne me istoc posthac nomine appellassis. [SOPRONA] quid? non obsecro es	
quem semper te esse dictitasti? [CREMES] st. [SOPRONA] quid has metuis fores?
[CREMES] conclusam hic habeo uxorem saeuam. uerum istoc de nomine,
eo perperam olim dixi ne uos forte inprudentes foris
effuttiretis atque id porro aliqua uxor mea rescisceret.	
[SOPRONA] em istoc pol nos te hic inuenire miserae numquam potuimus.	
[CREMES] eho dic mihi quid rei tibist cum familia hac unde exis?
ubi illae sunt? [SOPRONA] miseram me! [CREMES] hem quid est? uiuontne? [SOPRONA] uiuit gnata.
matrem ipsam ex aegritudine hac miseram mors consecutast.
[CREMES] male factum. [SOPRONA] ego autem, quae essem anus deserta egens ignota,
ut potui nuptum uirginem locaui huic adulescenti	
harum qui est dominus aedium. [CREMES] antiphonin? [SOPRONA] em istic ipsi.
[CREMES] quid? duasne uxores habet? [SOPRONA] au obsecro, unam illequidem hanc solam.
[CREMES] quid illam alteram quae dicitur cognata? [SOPRONA] haec ergost. [CREMES] quid ais?
[SOPRONA] composito factumst quo modo hanc amans habere posset	
sine dote. [CREMES] di uostram fidem, quam saepe forte temere
eueniunt quae non audeas optare! offendi adueniens	
quicum uolebam et ut uolebam conlocatam amari:	
quod nos ambo opere maxumo dabamus operam ut fieret,
sine nostra cura, maxuma sua cura solu' fecit.	
[SOPRONA] nunc quid opu' facto sit uide: pater adulescenti' uenit	
eumque animo iniquo hoc oppido ferre aiunt. [CREMES] nil periclist.
sed per deos atque homines meam esse hanc caue resciscat quisquam.	
[SOPRONA] nemo e me scibit. [CREMES] sequere me: intus cetera. audies.

[DEMIPO] nostrapte culpa facimus ut malis expediat esse,
dum nimium dici nos bonos studemus et benignos.	
ita fugias ne praeter casam, quod aiunt. nonne id sat erat,	
accipere ab illo iniuriam? etiam argentumst ultro obiectum,	
ut sit qui uiuat dum aliud aliquid flagiti conficiat.
[GETA] planissime. [DEMIPO] is nunc praemiumst qui recta praua faciunt.
[GETA] uerissime. [DEMIPO] ut stultissime quidem illi rem gesserimus.
[GETA] modo ut hoc consilio possiet discedi, ut istam ducat.	
[DEMIPO] etiamne id dubiumst? [GETA] haud scio hercle, ut homost, an mutet animum.
[DEMIPO] hem mutet autem? [GETA] nescio; uerum, si forte, dico.
[DEMIPO] ita faciam, ut frater censuit, ut uxorem eius huc adducam,
cum ista ut loquatur. tu, geta, abi prae, nuntia hanc uenturam.—	
[GETA] argentum inuentumst phaedriae; de iurgio siletur;	
prouisumst ne in praesentia haec hinc abeat: quid nunc porro?	
quid fiet? in eodem luto haesitas; uorsuram solues,
geta: praesens quod fuerat malum in diem abiit: plagae crescunt,	
nisi prospicis. nunc hinc domum ibo ac phanium edocebo	
nequid uereatur phormionem aut eius orationem.	

[DEMIPO] agedum, ut soles, nausistratā, fac illa ut placetur nobis,
ut sua uoluntate id quod est faciundum faciat. [NAUSISTRATA] faciam.
[DEMIPO] pariter nunc opera me adiuues ac re dudum opitulata es.
[NAUSISTRATA] factum uolo. ac pol minu' queo uiri culpa quam me dignumst.
[DEMIPO] quid autem? [NAUSISTRATA] quia pol mei patris bene parta indiligenter
tutatur; nam ex is praediis talenta argenti bina	
statim capiebat: uir uiro quid praestat! [DEMIPO] bina quaeso?
[NAUSISTRATA] ac rebu' uilioribus multo tamen duo talenta. [DEMIPO] hui.
[NAUSISTRATA] quid haec uidentur? [DEMIPO] scilicet. [NAUSISTRATA] uirum me natam uellem:
ego ostenderem, [DEMIPO] certo scio. [NAUSISTRATA] quo pacto . . [DEMIPO] parce sodes,
ut possis cum illa, ne te adulescens mulier defetiget.	
[NAUSISTRATA] faciam ut iubes. sed meum uirum ex te exire uideo. [CREMES] ehem demipho,
iam illi datumst argentum? [DEMIPO] curaui ilico. [CREMES] nollem datum.
ei, uideo uxorem: paene plus quam sat erat. [DEMIPO] quor nolles, chreme?
[CREMES] iam recte. [DEMIPO] quid tu? ecquid locutu's cum istac quam ob rem hanc ducimus?
[CREMES] transegi. [DEMIPO] quid ait tandem? [CREMES] abduci non potest. [DEMIPO] qui non potest?
[CREMES] quia uterque utrique est cordi. [DEMIPO] quid istuc nostra? [CREMES] magni. praeterhac
cognatam comperi esse nobis. [DEMIPO] quid? deliras. [CREMES] sic erit.
non temere dico: redii mecum in memoriam. [DEMIPO] satin sanus es?
[NAUSISTRATA] au obsecro, uide ne in cognatam pecces. [DEMIPO] non est. [CREMES] ne nega:
patri' nomen aliud dictum est: hoc tu errasti. [DEMIPO] non norat patrem?
[CREMES] norat. [DEMIPO] quor aliud dixit? [CREMES] numquamne hodie concedes mihi
neque intelleges? [DEMIPO] si tu nil narras? [CREMES] perdi'. [NAUSISTRATA] miror quid hoc siet.
[DEMIPO] equidem hercle nescio. [CREMES] uin scire? at ita me seruet iuppiter,
ut propior illi quam ego sum ac tu homo nemost. [DEMIPO] di uostram fidem,
eamus ad ipsam: una omnis nos aut scire aut nescire hoc uolo. [CREMES] ah.
[DEMIPO] quid est? [CREMES] itan paruam mihi fidem esse apud te? [DEMIPO] uin me credere?
uin sati' quaesitum mi istuc esse? age, fiat. quid illa filia	
amici nostri? quid futurumst? [CREMES] recte. [DEMIPO] hanc igitur mittimus?
[CREMES] quidni? [DEMIPO] illa maneat? [CREMES] sic. [DEMIPO] ire igitur tibi licet, nausistrata.
 [NAUSISTRATA] sic pol commodius esse in omnis arbitror quam ut coeperas,
manere hanc; nam perliberali' uisast, quom uidi, mihi.—
[DEMIPO] quid istuc negotist? [CREMES] iamne operuit ostium? [DEMIPO] iam. [CREMES] o iuppiter,
di nos respiciunt: gnatam inueni nuptam cum tuo filio. [DEMIPO] hem
quo pacto potuit? [CREMES] non sati' tutus est ad narrandum hic locus.
[DEMIPO] at tu intro abi. [CREMES] heus ne filii quidem hoc nostri resciscant uolo.

[ANTIPHO laetus] sum, utut meae res sese habent, fratri optigisse quod uolt.
quam scitumst eius modi in animo parare cupiditates	
quas, quom res aduorsae sient, paullo mederi possis!	
hic simul argentum repperit, cura sese expediuit;	
ego nullo possum remedio me euoluere ex his turbis	
quin, si hoc celetur, in metu, sin patefit, in probro sim.
neque me domum nunc reciperem ni mi esset spes ostenta	
huiusce habendae. sed ubinam getam inuenire possim, ut	
rogem quod tempu' conueniundi patri' me capere iubeat?	

[PORMIO] argentum accepi, tradidi lenoni, abduxi mulierem,
curaui propria ut phaedria poteretur; nam emissast manu.
nunc una mihi res etiam restat quae est conficiunda, otium	
ab senibus ad potandum ut habeam; nam aliquot hos sumam dies.	
[ANTIPO] sed phormiost. quid ais? [PORMIO] quid? [ANTIPO] quidnam nunc facturust phaedria?
quo pacto satietatem amoris ait se uelle absumere?	
[PORMIO] uicissim partis tuas acturus est. [ANTIPO] quas? [PORMIO] ut fugitet patrem.
te suas rogauit rursum ut ageres, causam ut pro se diceres;	
nam potaturus est apud me. ego me ire senibus sunium	
dicam ad mercatum, ancillulam emptum dudum quam dixit geta:	
ne quom hic non uideant me conficere credant argentum suom.	
sed ostium concrepuit abs te. [ANTIPO] uide quis egreditur. [PORMIO] getast.

[GETA] o fortuna, o fors fortuna, quantis commoditatibus,	
quam subito meo ero antiphoni ope uostra hunc onerastis diem!	
[ANTIPO] quidnam hic sibi uolt? [GETA] nosque amicos eius exonerastis metu!
sed ego nunc mihi cesso qui non umerum hunc onero pallio	
atque hominem propero inuenire, ut haec quae contigerint sciat.
[ANTIPO] num tu intellegi' quid hic narret? [PORMIO] num tu? [ANTIPO] nil. [PORMIO] tantundem ego.
[GETA] ad lenonem hinc ire pergam: ibi nunc sunt. [ANTIPO] heus geta! [GETA] em tibi:
num mirum aut nouomst reuocari, cursum quom institeris? [ANTIPO] geta.
[GETA] pergit hercle. numquam tu odio tuo me uinces. [ANTIPO] non manes?
[GETA] uapula. [ANTIPO] id quidem tibi iam fiet nisi resisti'. uerbero.
[GETA] familiariorem oportet esse hunc: minitatur malum.	
sed isne est quem quaero an non? ipsust, congredere actutum. [ANTIPO] quid est?
[GETA] o omnium quantumst qui uiuont hominum homo ornatissime!	
nam sine controuorsia ab dis solu' diligere, antipho.	
[ANTIPO] ita uelim; sed qui istuc credam ita esse mihi dici uelim.
[GETA] satine est si te delibutum gaudio reddo? [ANTIPO] enicas.
[PORMIO] quin tu hinc pollicitationes aufer et quod fers cedo. [GETA] oh
tu quoque aderas, phormio? [PORMIO] aderam. sed tu cessas. [GETA] accipe, em:
ut modo argentum tibi dedimus apud forum, recta domum	
sumu' profecti; interea mittit eru' me ad uxorem tuam.
[ANTIPO] quam ob rem? [GETA] omitto proloqui; nam nil ad hanc rem est, antipho.
ubi in gynaeceum ire occipio, puer ad me adcurrit mida,	
pone reprendit pallio, resupinat: respicio, rogo	
quam ob rem retineat me: ait esse uetitum intro ad eram accedere.	
"sophrona modo fratrem huc" inquit "senis introduxit chremem"
eumque nunc esse intu' cum illis. hoc ubi ego audiui, ad fores	
suspenso gradu placide ire perrexi accessi astiti,	
animam compressi, aurem admoui: ita animum coepi attendere,	
hoc modo sermonem captans. [PORMIO] eu geta! [GETA] hic pulcherrimum
facinus audiui: itaque paene hercle exclamaui gaudio.
[ANTIPO] quod? [GETA] quodnam arbitrare? [ANTIPO] nescio. [GETA] atqui mirificissimum:
patruo' tuos est pater inuentu' phanio uxori tuae. [ANTIPO] hem
quid ais? [GETA] cum eius consueuit olim matre in lemno clanculum.	
[PORMIO] somnium! utine haec ignoraret suom patrem? [GETA] aliquid credito,
phormio, esse causae. sed censen me potuisse omnia
intellegere extra ostium intu' quae inter sese ipsi egerint?	
[ANTIPO] atque ego quoque inaudiui illam fabulam. [GETA] immo etiam dabo
quo mage credas: patruos interea inde huc egreditur foras:	
haud multo post cum patre idem recipit se intro denuo:	
ait uterque tibi potestatem eius adhibendae dari.
denique ego sum missu' te ut requirerem atque adducerem. [ANTIPO] em
quin ergo rape me: quid cessas? [GETA] fecero. [ANTIPO] heus phormio,
uale. [PORMIO] uale, antipho. bene, ita me di ament, factum: gaudeo.

[PHORMIO] tantam fortunam de inprouiso esse his datam!
summa eludendi occasiost mihi nunc senes
et phaedriae curam adimere argentariam,	
ne quoiquam suorum aequalium supplex siet.	
nam idem hoc argentum, ita ut datumst, ingratiis	
ei datum erit: hoc qui cogam re ipsa repperi.	
nunc gestu' mihi uoltusque est capiundus nouos.
sed hinc concedam in angiportum hoc proxumum,	
inde hisce ostendam me, ubi erunt egressi foras.	
quo me adsimularam ire ad mercatum, non eo.	

[DEMIPO] dis magnas merito gratias habeo atque ago
quando euenere haec nobis, frater, prospere.
quantum potest nunc conueniundust phormio,	
priu' quam dilapidat nostras triginta minas	
ut auferamu'. [PORMIO] demiphonem si domist
uisam ut quod . . [DEMIPO] at nos ad te ibamu', phormio.
[PORMIO] de eadem hac fortasse causa? [DEMIPO] ita hercle. [PORMIO] credidi:
quid ad me ibati'? [DEMIPO] ridiculum. [PORMIO] uerebamini
ne non id facerem quod recepissem semel?	
heus quanta quanta haec mea paupertas est, tamen	
adhuc curaui unum hoc quidem, ut mi esset fides.	
[CREMES] estne ita uti dixi liberalis? [DEMIPO] oppido.
[PORMIO] idque ad uos uenio nuntiatum, demipho,
paratum me esse: ubi uoltis, uxorem date.	
nam omnis posthabui mihi res, ita uti par fuit,	
postquam id tanto opere uos uelle animum aduorteram.	
[DEMIPO] at hic dehortatus est me ne illam tibi darem:
"nam qui erit rumor populi" inquit "si id feceris?	
olim quom honeste potuit, tum non est data:	
eam nunc extrudi turpest." ferme eadem omnia	
quae tute dudum coram me incusaueras.	
[PORMIO] satis superbe inluditisme. [DEMIPO] qui? [PORMIO] rogas?
quia ne alteram quidem illam potero ducere;	
nam quo redibo ore ad eam quam contempserim?	
[CREMES] "tum autem antiphonem uideo ab sese amittere
inuitum eam" inque. [DEMIPO] tum autem uideo filium
inuitum sane mulierem ab se amittere.
sed transi sodes ad forum atque illud mihi	
argentum rursum iube rescribi, phormio.	
[PORMIO] quodne ego discripsi porro illis quibu' debui?
[DEMIPO] quid igitur fiet? [PORMIO] si uis mi uxorem dare
quam despondisti, ducam; sin est ut uelis
manere illam apud te, dos hic maneat, demipho.	
nam non est aequom me propter uos decipi,	
quom ego uostri honori' causa repudium alterae	
remiserim, quae doti' tantundem dabat.	
[DEMIPO] in' hinc malam rem cum istac magnificentia,
fugitiue? etiamnunc credi' te ignorarier	
aut tua facta adeo? [PORMIO] irritor. [DEMIPO] tune hanc duceres
si tibi daretur? [PORMIO] fac periclum. [DEMIPO] ut filius
cum illa habitet apud te, hoc uostrum consilium fuit.	
[PORMIO] quaeso quid narras? [DEMIPO] quin tu mi argentum cedo.
[PORMIO] immo uero uxorem tu cedo. [DEMIPO] in ius ambula.
in ius [PORMIO] enimuero si porro esse odiosi pergitis . .
[DEMIPO] quid facies? [PORMIO] egone? uos me indotatis modo
patrocinari fortasse arbitramini:	
etiam dotatis soleo. [CREMES] quid id nostra? [PORMIO] nihil.
hic quandam noram quoius uir uxorem [CREMES] hem. [DEMIPO] quid est?
[PORMIO] lemni habuit aliam, [CREMES] nullu' sum. [PORMIO] ex qua filiam
suscepit; et eam clam educat. [CREMES] sepultu' sum.
[PORMIO] haec adeo ego illi iam denarrabo. [CREMES] obsecro,
ne facias. [PORMIO] oh tune is eras? [DEMIPO] ut ludos facit!
[CREMES] missum te facimu'. [PORMIO] fabulae! [CREMES] quid uis tibi?
argentum quod habes condonamu' te. [PORMIO] audio.
quid uos, malum, ergo me sic ludificamini	
inepti uostra puerili sententia?	
nolo uolo; uolo nolo rursum; cape cedo;
quod dictum indictumst; quod modo erat ratum inritumst.	
[CREMES] quo pacto aut unde hic haec resciuit? [DEMIPO] nescio;
nisi me dixisse nemini certo scio.	
[CREMES] monstri, ita me di ament, simile. [PORMIO] inieci scrupulum. [DEMIPO] hem
hicine ut a nobis hoc tantum argenti auferat
tam aperte inridens? emori hercle satius est.	
animo uirili praesentique ut sis para.	
uides peccatum tuom esse elatum foras	
neque iam id celare posse te uxorem tuam:	
nunc quod ipsa ex aliis auditura sit, chreme,
id nosmet indicare placabilius est.	
tum hunc inpuratum poterimus nostro modo	
ulcisci. [PORMIO] attat nisi mi prospicio, haereo.
hi gladiatorio animo ad me adfectant uiam.	
[CREMES] at uereor ut placari possit. [DEMIPO] bono animo es:
ego redigam uos in gratiam, hoc fretus, chreme,	
quom e medio excessit unde haec susceptast tibi.	
[PORMIO] itan agiti' mecum? satis astute adgredimini.
non hercle ex re istius me instigasti, demipho.	
ain tu? ubi quae lubitum fuerit peregre feceris
neque huius sis ueritu' feminae primariae	
quin nouo modo ei faceres contumeliam,	
uenias nunc precibu' lautum peccatum tuom?	
hisce ego illam dictis ita tibi incensam dabo	
ut ne restinguas lacrumis si exstillaueris.
[DEMIPO] malum quod isti di deaeque omnes duint!
tantane adfectum quemquam esse hominem audacia!	
non hoc publicitu' scelus hinc asportarier	
in solas terras! [CREMES] in id redactu' sum loci
ut quid agam cum illo nesciam prorsum. [DEMIPO] ego scio:
in ius eamus. [PORMIO] in ius? huc, siquid lubet.
[CREMES] adsequere, retine dum ego huc seruos euoco.
[DEMIPO] enim nequeo solus: accurre. [PORMIO] una iniuriast
tecum. [DEMIPO] lege agito ergo. [PORMIO] alterast tecum, chreme.
[CREMES] rape hunc. [PORMIO] sic agitis? enimuero uocest opus:
nausistrata, exi! [CREMES] os opprime inpurum: uide
quantum ualet. [PORMIO] nausistrata! inquam. [DEMIPO] non taces?
[PORMIO] taceam? [DEMIPO] nisi sequitur, pugnos in uentrem ingere.
[PORMIO] uel oculum exclude: est ubi uos ulciscar probe.

[NAUSISTRATA] qui nominat me? hem quid istuc turbaest, obsecro,
mi uir? [PORMIO] ehem quid nunc obstipuisti? [NAUSISTRATA] quis hic homost?
non mihi respondes? [PORMIO] hicine ut tibi respondeat,
qui hercle ubi sit nescit? [CREMES] caue isti quicquam creduas.
[PORMIO] abi, tange: si non totu' friget, me enica.
[CREMES] nil est. [NAUSISTRATA] quid ergo? quid istic narrat? [PORMIO] iam scies:
ausculta. [CREMES] pergin credere? [NAUSISTRATA] quid ego obsecro
huic credam, qui nil dixit? [PORMIO] delirat miser
timore. [NAUSISTRATA] non pol temerest quod tu tam times.
[CREMES] egon timeo? [PORMIO] recte sane: quando nil times.
et hoc nil est quod ego dico, tu narra. [DEMIPO] scelus,
tibi narret? [PORMIO] ohe tu, factumst abs te sedulo
pro fratre. [NAUSISTRATA] mi uir, non mihi narras. [CREMES] at . . [NAUSISTRATA] quid "at"?
[CREMES] non opus est dicto. [PORMIO] tibi quidem; at scito huic opust.
in lemno [DEMIPO] hem quid ais? [CREMES] non taces? [PORMIO] clam te [CREMES] ei mihi!
[PORMIO] uxorem duxit. [NAUSISTRATA] mi homo, di melius duint!
[PORMIO] sic factumst. [NAUSISTRATA] perii misera! [PORMIO] et inde filiam
suscepit iam unam, dum tu dormis. [CREMES] quid agimus?
 [NAUSISTRATA] pro di inmortales, facinu' miserandum et malum!
[PORMIO] hoc actumst. [NAUSISTRATA] an quicquam hodiest factum indignius?
qui mi, ubi ad uxores uentumst, tum fiunt senes!
demipho, te appello: nam cum hoc ipso distaedet loqui:	
haecin erant itiones crebrae et mansiones diutinae	
lemni? haecin erat ea quae nostros minuit fructus uilitas?	
[DEMIPO] ego, nausistrata, esse in hac re culpam meritum non nego;
sed ea qui sit ignoscenda. [PORMIO] uerba fiunt mortuo.
[DEMIPO] nam neque neglegentia tua neque odio id fecit tuo.
uinolentu' fere abhinc annos quindecim mulierculam	
eam compressit unde haec natast; neque postilla umquam attigit.	
ea mortem obiit, e medio abiit qui fuit in re hac scrupulus.	
quam ob rem te oro, ut alia facta tua sunt, aequo animo hoc feras.
 [NAUSISTRATA] quid ego aequo animo? cupio misera in hac re iam defungier;
sed quid sperem? aetate porro minu' peccaturum putem?	
iam tum erat senex, senectus si uerecundos facit.	
an mea forma atque aetas nunc magis expetendast, demipho?	
quid mi hic adfers quam ob rem exspectem aut sperem porro non fore?
[PORMIO] exsequias chremeti quibus est commodum ire, em tempus est.
sic dabo: age nunc, phormionem qui uolet lacessito:	
"faxo tali sum mactatum atque hic est infortunio."	
redeat sane in gratiam iam: supplici satis est mihi.	
habet haec ei quod, dum uiuat, usque ad aurem ogganniat.
 [NAUSISTRATA] at meo merito credo. quid ego nunc commemorem, demipho,
singulatim qualis ego in hunc fuerim? [DEMIPO] noui aeque omnia
tecum. [NAUSISTRATA] meriton hoc meo uidetur factum? [DEMIPO] minime gentium.
uerum iam, quando accusando fieri infectum non potest,	
ignosce: orat confitetur purgat: quid uis amplius?
[PORMIO] enimuero priu' quam haec dat ueniam, mihi prospiciam et phaedriae.
heus nausistrata, priu' quam huic respondes temere, audi. [NAUSISTRATA] quid est?
[PORMIO] ego minas triginta per fallaciam ab illoc abstuli:
eas dedi tuo gnato: is pro sua amica lenoni dedit.	
[CREMES] hem quid ais? [NAUSISTRATA] adeo hoc indignum tibi uidetur, filius
homo adulescens si habet unam amicam, tu uxores duas?	
nil pudere! quo ore illum obiurgabi'? responde mihi.	
[DEMIPO] faciet ut uoles. [NAUSISTRATA] immo ut meam iam scias sententiam,
neque ego ignosco neque promitto quicquam neque respondeo	
priu' quam gnatum uidero: eius iudicio permitto omnia:
quod is iubebit faciam. [PORMIO] mulier sapiens es, nausistrata.
[NAUSISTRATA] sati' tibin est? [PORMIO] immo uero pulchre discedo et probe
et praeter spem. [NAUSISTRATA] tu tuom nomen dic quid est. [PORMIO] mihin? phormio:
uostrae familiae hercle amicus et tuo summu' phaedriae.	
[NAUSISTRATA] phormio, at ego ecastor posthac tibi quod potero, quae uoles
faciamque et dicam. [PORMIO] benigne dici'. [NAUSISTRATA] pol meritumst tuom.
[PORMIO] uin primum hodie facere quod ego gaudeam, nausistrata,
et quod tuo uiro oculi doleant? [NAUSISTRATA] cupio. [PORMIO] me ad cenam uoca.
[NAUSISTRATA] pol uero uoco. [DEMIPO] eamus intro hinc. [NAUSISTRATA] fiat. sed ubist phaedria
iudex noster? [PORMIO] iam hic faxo aderit. [CANTOR] uos ualete et plaudite!

--------------------------------------------------------------------------------------------------------------

[HECYRA]

[PROLOGUS] hecyra est huic nomen fabulae. haec quom datast
nouā, nouom interuenit uitium et calamitas	
ut neque spectari neque cognosci potuerit:	
ita populu' studio stupidus in funambulo	
animum occuparat. nunc haec planest pro noua,
et is qui scripsit hanc ob eam rem noluit	
iterum referre ut iterum possit uendere.	
alias cognostis eiu': quaeso hanc noscite.	

[PROLOGUS] orator ad uos uenio ornatu prologi:
sinite exorator sim eodem ut iure uti senem
liceat quo iure sum usus adulescentior,	
nouas qui exactas feci ut inueterascerent,	
ne cum poeta scriptura euanesceret.	
in is quas primum caecili didici nouas	
partim sum earum exactu', partim uix steti.
quia scibam dubiam fortunam esse scaenicam,	
spe incerta certum mihi laborem sustuli,	
easdem agere coepi ut ab eodem alias discerem	
nouas, studiose ne illum ab studio abducerem.	
perfeci ut spectarentur: ubi sunt cognitae,
placitae sunt. ita poetam restitui in locum	
prope iam remmotum iniuria aduorsarium	
ab studio atque ab labore atque arte musica.	
quod si scripturam spreuissem in praesentia	
et in deterrendo uoluissem operam sumere,
ut in otio esset potiu' quam in negotio,	
deterruissem facile ne alias scriberet.	
nunc quid petam mea causa aequo animo attendite.	
hecyram ad uos refero, quam mihi per silentium	
numquam agere licitumst; ita eam oppressit calamitas.
eam calamitatem uostra intellegentia	
sedabit, si erit adiutrix nostrae industriae.	
quom primum eam agere coepi, pugilum gloria	
funambuli eodem accessit exspectatio,	
comitum conuentu', strepitu', clamor mulierum
fecere ut ante tempus exirem foras.	
uetere in noua coepi uti consuetudine	
in experiundo ut essem; refero denuo.	
primo actu placeo; quom interea rumor uenit	
datum iri gladiatores, populu' conuolat,
tumultuantur clamant, pugnant de loco:	
ego interea meum non potui tutari locum.	
nunc turba nulla est: otium et silentiumst:	
agendi tempu' mihi datumst; uobis datur	
potestas condecorandi ludos scaenicos.
nolite sinere per uos artem musicam	
recidere ad paucos: facite ut uostra auctoritas	
meae auctoritati fautrix adiutrixque sit.	
si numquam auare pretium statui arti meae	
et eum esse quaestum in animum induxi maxumum
quam maxume seruire uostris commodis,	
sinite impetrare me, qui in tutelam meam	
studium suom et se in uostram commisit fidem,	
ne eum circumuentum inique iniqui inrideant.	
mea causa causam accipite et date silentium,
ut lubeat scribere aliis mihique ut discere	
nouas expediat posthac pretio emptas meo.

[PILOTIS] per pol quam paucos reperias meretricibus
fidelis euenire amatores, syra.	
uel hic pamphilus iurabat quotiens bacchidi,
quam sancte, uti quiuis facile posset credere,	
numquam illa uiua ducturum uxorem domum!	
em duxit. [SURA] ergo propterea te sedulo
et moneo et hortor ne quoiusquam misereat,	
quin spolies mutiles laceres quemque nacta sis.
[PILOTIS] utine eximium neminem habeam? [SURA] neminem:
nam nemo illorum quisquam, scito, ad te uenit	
quin ita paret sese abs te ut blanditiis suis	
quam minimo pretio suam uoluptatem expleat.	
hiscin tu amabo non contra insidiabere?
[PILOTIS] tamen pol eandem iniuriumst esse omnibus.
[SURA] iniurium autem est ulcisci aduorsarios,	
aut qua uia te captent eadem ipsos capi?	
eheu me miseram, quor non aut istaec mihi	
aetas et formast aut tibi haec sententia?

[PARMENO] senex si quaeret me, modo isse dicito	
ad portum percontatum aduentum pamphili.	
audin quid dicam, scirte? si quaeret me, uti	
tum dicas; si non quaeret, nullu' dixeris,	
alias ut uti possim causa hac integra.
sed uideon ego philotium? unde haec aduenit?	
philoti', salue multum. [PILOTIS] o salue, parmeno.
[SURA] salue mecastor, parmeno. [PARMENO] et tu edepol, syra.	
dic mi, ubi, philoti', te oblectasti tam diu?	
[PILOTIS] minime equidem me oblectaui, quae cum milite
corinthum hinc sum profecta inhumanissimo:	
biennium ibi perpetuom misera illum tuli.	
[PARMENO] edepol te desiderium athenarum arbitror,	
philotium, cepisse saepe et te tuom	
consilium contempsisse. [PILOTIS] non dici potest
quam cupida eram huc redeundi, abeundi a milite	
uosque hic uidendi, antiqua ut consuetudine	
agitarem inter uos libere conuiuium.	
nam illic haud licebat nisi praefinito loqui	
quae illi placerent. [PARMENO] haud opinor commode
finem statuisse orationi militem.	
[PILOTIS] sed quid hoc negotist? modo quae narrauit mihi
hic intu' bacchi'? quod ego numquam credidi	
fore, ut ille hac uiua posset animum inducere	
uxorem habere. [PARMENO] habere autem? [PILOTIS] eho tu, an non habet?
[PARMENO] habet, sed firmae haec uereor ut sint nuptiae.	
[PILOTIS] ita di deaeque faxint, si in rem est bacchidis.
sed qui istuc credam ita esse dic mihi, parmeno.	
[PARMENO] non est opus prolato hoc: percontarier	
desiste. [PILOTIS] nempe ea causa ut ne id fiat palam?
ita me di amabunt, haud propterea te rogo,	
uti hoc proferam, sed ut tacita mecum gaudeam.	
[PARMENO] numquam tam dices commode ut tergum meum	
tuam in fidem committam. [PILOTIS] ah noli, parmeno:
quasi tu non multo malis narrare hoc mihi
quam ego quae percontor scire. [PARMENO] uera haec praedicat	
et illud mihi uitiumst maxumum. si mihi fidem	
das te tacituram, dicam. [PILOTIS] ad ingenium redis.
fidem do: loquere. [PARMENO] ausculta. [PILOTIS] istic sum. [PARMENO] hanc bacchidem
amabat ut quom maxume tum pamphilus
quom pater uxorem ut ducat orare occipit	
et haec communia omnium quae sunt patrum,	
sese senem esse dicere, illum autem unicum:	
praesidium uelle se senectuti suae.	
ill' primo se negare; sed postquam acrius
pater instat, fecit animi ut incertus foret	
pudorin anne amori obsequeretur magis.	
tundendo atque odio denique effecit senex:	
despondit ei gnatam huius uicini proxumi.	
usque illud uisum est pamphilo ne utiquam graue
donec iam in ipsis nuptiis, postquam uidet	
paratas nec moram ullam quin ducat dari,	
ibi demum ita aegre tulit ut ipsam bacchidem,	
si adesset, credo ibi eiu' commiseresceret.	
ubiquomque datum erat spatium solitudinis
ut conloqui mecum una posset: "parmeno,	
perii, quid ego egi! in quod me conieci malum!	
non potero ferre hoc, parmeno: perii miser."	
[PILOTIS] at te di deaeque perduint cum istoc odio, lache!
[PARMENO] ut ad pauca redeam, uxorem deducit domum.
nocte illa prima uirginem non attigit;	
quae consecutast nox eam, nihilo magis.	
[PILOTIS] quid ais? cum uirgine una adulescens cubuerit
plus potu', sese illa abstinere ut potuerit?	
non ueri simile dici' neque uerum arbitror.
[PARMENO] credo ita uideri tibi. nam nemo ad te uenit	
nisi cupiens tui; ille inuitus illam duxerat.	
[PILOTIS] quid deinde fit? [PARMENO] diebu' sane pauculis
post pamphilus me solum seducit foras	
narratque ut uirgo ab se integra etiam tum siet,
seque ante quam eam uxorem duxisset domum,	
sperasse eas tolerare posse nuptias.	
"sed quam decrerim me non posse diutius	
habere, eam ludibrio haberi, parmeno,	
quin integram itidem reddam, ut accepi ab suis,
neque honestum mihi neque utile ipsi uirginist."	
[PILOTIS] pium ac pudicum ingenium narras pamphili.
[PARMENO] "hoc ego proferre incommodum mi esse arbitror;	
reddi patri autem, quoi tu nil dicas uiti,	
superbumst. sed illam spero, ubi hoc cognouerit
non posse se mecum esse, abituram denique."	
[PILOTIS] quid interea? ibatne ad bacchidem? [PARMENO] cotidie.
sed ut fit, postquam hunc alienum ab sese uidet,	
maligna multo et mage procax facta ilico est.	
[PILOTIS] non edepol mirum. [PARMENO] atque ea res multo maxume
diiunxit illum ab illa, postquam et ipse se	
et illam et hanc quae domi erat cognouit satis,	
ad exemplum ambarum mores earum existimans.	
haec, ita uti liberali esse ingenio decet,	
pudens modesta incommoda atque iniurias
uiri omnis ferre et tegere contumelias.	
hic animu' partim uxori' misericordia	
deuinctu', partim uictus huius iniuriis	
paullatim elapsust bacchidi atque huc transtulit	
amorem, postquam par ingenium nactus est.
interea in imbro moritur cognatus senex	
horunc: ea ad hos redibat lege hereditas.	
eo amantem inuitum pamphilum extrudit pater.	
reliquit cum matre hic uxorem; nam senex	
rus abdidit se, huc raro in urbem commeat.
[PILOTIS] quid adhuc habent infirmitatis nuptiae?
[PARMENO] nunc audies. primo dies complusculos	
bene conuenibat sane inter eas. interim	
miris modis odisse coepit sostratam:	
neque lites ullae inter eas, postulatio
numquam. [PILOTIS] quid igitur? [PARMENO] siquando ad eam accesserat
confabulatum, fugere e conspectu ilico,	
uidere nolle: denique ubi non quit pati,	
simulat se ad matrem accersi ad rem diuinam, abit.	
ubi illic dies est compluris, accersi iubet:
dixere causam tum nescioquam. iterum iubet:	
nemo remisit. postquam accersunt saepius,	
aegram esse simulant mulierem. nostra ilico	
it uisere ad eam: admisit nemo. hoc ubi senex	
resciuit, heri ea causa rure huc aduenit,
patrem continuo conuenit philumenae.	
quid egerint inter se nondum etiam scio;	
nisi sane curaest quorsum euenturum hoc siet.	
habes omnem rem: pergam quo coepi hoc iter.	
[PILOTIS] et quidem ego; nam constitui cum quodam hospite
me esse illum conuenturam. [PARMENO] di uortant bene	
quod agas! [PILOTIS] uale. [PARMENO] et tu bene uale, philotium.

[LACES] pro deum atque hominum fidem, quod hoc genus est, quae haec est coniuratio!
utin omnes mulieres eadem aeque studeant nolintque omnia	
neque declinatam quicquam ab aliarum ingenio ullam reperias!
itaque adeo uno animo omnes socrus oderunt nurus.	
uiris esse aduorsas aeque studiumst, simili' pertinaciast,	
in eodemque omnes mihi uidentur ludo doctae ad malitiam; et	
ei ludo, si ullus est, magistram hanc esse sati' certo scio.	
[SOSTRATA] me miseram, quae nunc quam ob rem accuser nescio. [LACES] hem
tu nescis? [SOSTRATA] non, ita me di bene ament, mi lache,
itaque una inter nos agere aetatem liceat. [LACES] di mala prohibeant.
[SOSTRATA] meque abs te inmerito esse accusatam post modo rescisces. [LACES] scio,
te inmerito? an quicquam pro istis factis dignum te dici potest?	
quae me et te et familiam dedecoras, filio luctum paras;
tum autem ex amicis inimici ut sint nobis adfines facis,	
qui illum decrerunt dignum suos quoi liberos committerent.	
tu sola exorere quae perturbes haec tua inpudentia.	
[SOSTRATA] egon? [LACES] tu inquam, mulier, quae me omnino lapidem, non hominem putas.
an, quia ruri esse crebro soleo, nescire arbitramini
quo quisque pacto hic uitam uostrarum exigat?	
multo melius hic quae fiunt quam illic ubi sum adsidue scio.	
ideo quia, ut uos mihi domi eriti', proinde ego ero fama foris.	
iampridem equidem audiui cepisse odium tui philumenam,	
minimeque adeo est mirum, et ni id fecisset mage mirum foret;
sed non credidi adeo ut etiam totam hanc odisset domum:	
quod si scissem illa hic maneret potiu', tu hinc isses foras.	
at uide quam inmerito aegritudo haec oritur mi abs te, sostrata:	
rus habitatum abii concedens uobis et rei seruiens,	
sumptus uostros otiumque ut nostra res posset pati,
meo labori haud parcens praeter aequom atque aetatem meam.	
non te pro his curasse rebu' nequid aegre esset mihi!	
[SOSTRATA] non mea opera neque pol culpa euenit. [LACES] immo maxume:
sola hic fuisti: in te omnis haeret culpa sola, sostrata.	
quae hic erant curares, quom ego uos curis solui ceteris.
cum puella anum suscepisse inimicitias non pudet?	
illius dices culpa factum? [SOSTRATA] haud equidem dico, mi lache.
[LACES] gaudeo, ita me di ament, gnati causa; nam de te quidem
sati' scio peccando detrimenti nil fieri potest.	
[SOSTRATA] qui scis an ea causa, mi uir, me odisse adsimulauerit
ut cum matre plus una esset? [LACES] quid ais? non signi hoc sat est,
quod heri nemo uoluit uisentem ad eam te intro admittere?	
[SOSTRATA] enim lassam oppido tum esse aibant: eo ad eam non admissa sum.
[LACES] tuos esse ego illi mores morbum mage quam ullam aliam rem arbitror,
et merito adeo; nam uostrarum nullast quin gnatum uelit
ducere uxorem; et quae uobis placitast condicio datur:	
ubi duxere inpulsu uostro, uostro inpulsu easdem exigunt.	
phidippus laches sostrata	
[PIDIPPUS] etsi scio ego, philumenā, meum ius esse ut te cogam
quae ego imperem facere, ego tamen patrio animo uictu' faciam	
ut tibi concedam neque tuae lubidini aduorsabor.
[LACES] atque eccum phidippum optume uideo: hinc iam scibo hoc quid sit.
phidippe, etsi ego meis me omnibus scio esse adprime obsequentem,	
sed non adeo ut mea facilitas corrumpat illorum animos:	
quod tu si idem faceres, magis in rem et uostram et nostram id esset.	
nunc uideo in illarum potestate esse te. [PIDIPPUS] heia uero.
[LACES] adii te heri de filia: ut ueni, itidem incertum amisti.
haud ita decet, si perpetuam hanc uis esse adfinitatem,	
celare te iras. siquid est peccatum a nobis profer:	
aut ea refellendo aut purgando uobis corrigemus	
te iudice ipso. sin east causa retinendi apud uos
quia aegrast, te mihi iniuriam facere arbitror, phidippe,	
si metui' satis ut meae domi curetur diligenter.	
at ita me di ament, haud tibi hoc concedo—etsi illi pater es—	
ut tu illam saluam mage uelis quam ego: id adeo gnati causa,	
quem ego intellexi illam haud minus quam se ipsum magni facere.
neque adeo clam me est quam esse eum grauiter laturum credam,	
hoc si rescierit: eo domum studeo haec priu' quam ille redeat.	
[PIDIPPUS] laches, et diligentiam uostram et benignitatem
noui et quae dicis omnia esse ut dicis animum induco,	
et te hoc mihi cupio credere: illam ad uos redire studeo
si facere possim ullo modo. [LACES] quae res te id facere prohibet?
eho num quid nam accusat uirum? [PIDIPPUS] minime. nam postquam attendi
magis et ui coepi cogere ut rediret, sancte adiurat	
non posse apud uos pamphilo se absente perdurare.	
aliud fortasse aliis uiti est: ego sum animo leni natus:
non possum aduorsari meis. [LACES] em sostrata. [SOSTRATA] heu me miseram!
[LACES] certumne est istuc? [PIDIPPUS] nunc quidem ut uidetur: sed num quid uis?
nam est quod me transire ad forum iam oportet. [LACES] eo tecum una.
[SOSTRATO] edepol ne nos sumus inique aeque omnes inuisae uiris
propter paucas, quae omnes faciunt dignae ut uideamur malo.
nam ita me di ament, quod me accusat nunc uir, sum extra noxiam.	
sed non facile est expurgatu: ita animum induxerunt socrus	
omnis esse iniquas: haud pol mequidem; nam numquam secus	
habui illam ac si ex me esset gnata, nec qui hoc mi eueniat scio;	
nisi pol filium multimodis iam exspecto ut redeat domum.

[PAMPILUS] nemini plura acerba credo esse ex amore homini umquam oblata
quam mi. heu me infelicem, hancin ego uitam parsi perdere!	
hacin causa ego eram tanto opere cupidu' redeundi domum! hui	
quanto fuerat praestabilius ubiuis gentium agere aetatem	
quam huc redire atque haec ita esse miserum me resciscere!
nam nos omnes quibus est alicunde aliquis obiectus labos,	
omne quod est interea tempu' priu' quam id rescitumst lucrost.	
[PARMENO] ac sic citiu' qui te expedias his aerumnis reperias:
si non rediisses, haec irae factae essent multo ampliores.	
sed nunc aduentum tuom ambas, pamphile, scio reuerituras:
rem cognosces, iram expedies, rursum in gratiam restitues.	
leuia sunt quae tu pergrauia esse in animum induxti tuom.	
[PAMPILUS] quid consolare me? an quisquam usquam gentiumst aeque miser?
priu' quam hanc uxorem duxi habebam alibi animum amori deditum;	
tamen numquam ausu' sum recusare eam quam mi obtrudit pater:
iam in hac re, ut taceam, quoiuis facile scitust quam fuerim miser.	
uix me illim abstraxi atque inpeditum in ea expediui animum meum,	
uixque huc contuleram: em noua res ortast porro ab hac quae me abstrahat.	
tum matrem ex ea re me aut uxorem in culpa inuenturum arbitror;	
quod quom ita esse inuenero, quid restat nisi porro ut fiam miser?
nam matri' ferre iniurias me, parmeno, pietas iubet;	
tum uxori obnoxius sum: ita olim suo me ingenio pertulit,	
tot meas iniurias quae numquam in ullo patefecit loco.	
sed magnum nescioquid necessest euenisse, parmeno,	
unde ira inter eas intercessit quae tam permansit diu.
[PARMENO] haud quidem hercle: paruom; si uis uero ueram rationem exsequi,
non maxumas quae maxumae sunt interdum irae iniurias	
faciunt; nam saepe est quibus in rebus aliu' ne iratus quidem est,	
quom de eadem causast iracundu' factus inimicissimus.	
pueri inter sese quam pro leuibu' noxiis iras gerunt
quapropter? quia enim qui eos gubernat animus eum infirmum gerunt.	
itidem illae mulieres sunt ferme ut pueri leui sententia:	
fortasse unum aliquod uerbum inter eas iram hanc conciuisse.	
[PAMPILUS] abi, parmeno, intro ac me uenisse nuntia. [PARMENO] hem quid hoc est? [PAMPILUS] tace.
trepidari sentio et cursari rursum prorsum. [PARMENO] agedum, ad fores
accedo propius. em sensistin? [PAMPILUS] noli fabularier.
pro iuppiter, clamorem audiui. [PARMENO] tute loqueris, me uetas.
[MURRINA] {⁴¹intus}⁴¹ tace obsecro, mea gnata. [PAMPILUS] matri' uox uisast philumenae.
nullus sum. [PARMENO] quidum? [PAMPILUS] perii. [PARMENO] quam ob rem? [PAMPILUS] nescioquod magnum malum
profecto, parmeno, me celant. [PARMENO] uxorem philumenam
pauitare nescioquid dixerunt: id si forte est nescio.	
[PAMPILUS] interii; quor mihi id non dixti? [PARMENO] quia non poteram una omnia.
[PAMPILUS] quid morbi est? [PARMENO] nescio. [PAMPILUS] quid? nemon medicum adduxit? [PARMENO] nescio.
[PAMPILUS] cesso hinc ire intro ut hoc quam primum quidquid est certo sciam?
quonam modo, philumenā mea, nunc te offendam adfectam?
nam si periclum ullum in te inest, perisse me una haud dubiumst.—	
[PARMENO] non usu' factost mihi nunc hunc intro sequi;
nam inuisos omnis nos esse illis sentio:	
heri nemo uoluit sostratam intro admittere.	
si forte morbus amplior factus siet
quod sane nolim, maxume eri causa mei,	
seruom ilico introisse dicent sostratae,	
aliquid tulisse comminiscentur mali	
capiti atque aetati illorum morbu' qui auctu' sit:	
era in crimen ueniet, ego uero in magnum malum.

[SOSTRATA] nescioquid iamdudum audio hic tumultuari misera:	
male metuo ne philumenae mage morbus adgrauescat:	
quod te, aesculapi, et te, salus, nequid sit huius oro.	
nunc ad eam uisam. [PARMENO] heus sostrata. [SOSTRATA] hem. [PARMENO] iterum istinc excludere.
[SOSTRATA] ehem parmeno, tun hic eras? perii, quid faciam misera?
non uisam uxorem pamphili, quom in proxumo hic sit aegra?	
[PARMENO] non uisas? ne mittas quidem uisendi causa quemquam.
nam qui amat quoi odio ipsus est, bis facere stulte duco:	
laborem inanem ipsus capit et illi molestiam adfert.	
tum filius tuos intro iit uidere, ut uenit, quid agat.
[SOSTRATA] quid ais? an uenit pamphilus? [PARMENO] uenit. [SOSTRATA] dis gratiam habeo.
hem istoc uerbo animu' mihi redit et cura ex corde excessit.	
[PARMENO] iam ea te causa maxume nunc hoc intro ire nolo;
nam si remittent quidpiam philumenae dolores,	
omnem rem narrabit, scio, continuo sola soli
quae inter uos interuenerit, unde ortumst initium irae.	
atque eccum uideo ipsum egredi: quam tristisest! [SOSTRATA] o mi gnate!	
[PAMPILUS] mea mater, salue. [SOSTRATA] gaudeo uenisse saluom. saluan
philumenast? [PAMPILUS] meliusculast. [SOSTRATA] utinam istuc ita di faxint!
quid tu igitur lacrumas? aut quid es tam tristi'? [PAMPILUS] recte, mater.
[SOSTRATA] quid fuit tumulti? dic mihi: an dolor repente inuasit?	
[PAMPILUS] ita factumst. [SOSTRATA] quid morbi est? [PAMPILUS] febris. [SOSTRATA] cotidiana? [PAMPILUS] ita aiunt.
i sodes intro, consequar iam te, mea mater. [SOSTRATA] fiat.—	
[PAMPILUS] tu pueris curre, parmeno, obuiam atque is onera adiuta.
[PARMENO] quid? non sciunt ipsi uiam domum qua ueniant? [PAMPILUS] cessas?

[PAMPILUS] nequeo mearum rerum initium ullum inuenire idoneum
unde exordiar narrare quae necopinanti accidunt;	
partim quae perspexi hisce oculis, partim quae accepi auribus:	
qua me propter exanimatum citius eduxi foras.	
nam modo intro me ut corripui timidus, alio suspicans
morbo me uisurum adfectam ac sensi esse uxorem: ei mihi!	
postquam me aspexere ancillae aduenisse, ilico omnes simul	
laetae exclamant "uenit", id quod me repente aspexerant.	
sed continuo uoltum earum sensi inmutari omnium,	
quia tam incommode illic fors obtulerat aduentum meum.
una illarum interea propere praecucurrit nuntians	
me uenisse: ego eius uidendi cupidu' recta consequor.	
postquam intro adueni, extemplo eiu' morbum cognoui miser;	
nam neque ut celari posset tempu' spatium ullum dabat	
neque uoce alia ac res monebat ipsa poterat conqueri.
postquam aspexi, "o facinus indignum" inquam et corripui ilico	
me inde lacrumans, incredibili re atque atroci percitus.	
mater consequitur: iam ut limen exirem, ad genua accidit	
lacrumans misera: miseritumst. profecto hoc sic est, ut puto:	
omnibu' nobis ut res dant sese ita magni atque humiles sumus.
hanc habere orationem mecum principio institit:	
"o mi pamphile, abs te quam ob rem haec abierit causam uides;	
nam uitiumst oblatum uirgini olim a nescioquo inprobo.	
nunc huc confugit te atque alios partum ut celaret suom."	
sed quom orata huiu' reminiscor nequeo quin lacrumem miser.
"quaeque fors fortunast" inquit "nobis quae te hodie obtulit,	
per eam te obsecramus ambae, si ius si fas est, uti	
aduorsa eiu' per te tecta tacitaque apud omnis sient.	
si umquam erga te animo esse amico sensisti eam, mi pamphile,	
sine labore hanc gratiam te uti sibi des pro illa nunc rogat.
ceterum de redducenda id facias quod in rem sit tuam.	
parturire eam nec grauidam esse ex te solus consciu's:	
nam aiunt tecum post duobu' concubuisse eam mensibus.	
tum, postquam ad te uenit, mensis agitur hic iam septimus:	
quod te scire ipsa indicat res. nunc si potis est, pamphile,
maxume uolo doque operam ut clam partus eueniat patrem	
atque adeo omnis. sed si id fieri non potest quin sentiant,	
dicam abortum esse: scio nemini aliter suspectum fore	
quin, quod ueri similest, ex te recte eum natum putent.	
continuo exponetur: hic tibi nil est quicquam incommodi,
et illi miserae indigne factam iniuriam contexeris."	
pollicitus sum et seruare in eo certumst quod dixi fidem.	
nam de redducenda, id uero ne utiquam honestum esse arbitror	
nec faciam, etsi amor me grauiter consuetudoque eius tenet.	
lacrumo quae posthac futurast uita quom in mentem uenit
solitudoque. o fortuna, ut numquam perpetuo's data!	
sed iam prior amor me ad hanc rem exercitatum reddidit,	
quem ego tum consilio missum feci: idem nunc huc operam dabo.	
adest parmeno cum pueris: hunc minimest opus	
in hac re adesse; nam olim soli credidi
ea me abstinuisse in principio quom datast.	
uereor, si clamorem eius hic crebro exaudiat,	
ne parturire intellegat. aliquo mihist	
hinc ablegandu' dum parit philumena.	

PARMENO SOSIA PAMPHILUS	

[PARMENO] ain tu tibi hoc incommodum euenisse iter?
[SOSIA] non hercle uerbis, parmeno, dici potest
tantum quam re ipsa nauigare incommodumst.	
[PARMENO] itan est? [SOSIA] o fortunate, nescis quid mali
praeterieris qui numquam es ingressus mare.	
nam alias ut mittam miserias, unam hanc uide:
dies triginta aut plus eo in naui fui	
quom interea semper mortem exspectabam miser;	
ita usque aduorsa tempestate usi sumus.	
[PARMENO] odiosum. [SOSIA] haud clam me est. denique hercle aufugerim
potius quam redeam, si eo mihi redeundum sciam.
[PARMENO] olim quidem te causae inpellebant leues,
quod nunc minitare facere, ut faceres, sosia.	
sed pamphilum ipsum uideo stare ante ostium:	
ite intro; ego hunc adibo, siquid me uelit.—	
ere, etiam nunc tu hic stas? [PAMPILUS] et quidem te exspecto. [PARMENO] quid est?
[PAMPILUS] in arcem transcurso opus est. [PARMENO] quoi homini? [PAMPILUS] tibi.
[PARMENO] in arcem? quid eo? [PAMPILUS] callidemidem hospitem
myconium, qui mecum una uectust, conueni.	
[PARMENO] perii. uouisse hunc dicam, si saluos domum
redisset umquam, ut me ambulando rumperet?
[PAMPILUS] quid cessas? [PARMENO] quid uis dicam? an conueniam modo?
[PAMPILUS] immo quod constitui me hodie conuenturum eum,
non posse, ne me frustra illi exspectet. uola.	
[PARMENO] at non noui homini' faciem. [PAMPILUS] at faciam ut noueris:
magnu' rubicundu' crispu' crassu' caesius
cadauerosa facie. [PARMENO] di illum perduint!
quid si non ueniet? maneamne usque ad uesperum?	
[PAMPILUS] maneto: curre. [PARMENO] non queo: ita defessu' sum.—
[PAMPILUS] ille abiit. quid agam infelix? prorsus nescio
quo pacto hoc celem quod me orauit myrrina,
suae gnatae partum; nam me miseret mulieris.	
quod potero faciam, tamen ut pietatem colam;	
nam me parenti potiu' quam amori obsequi	
oportet. attat eccum phidippum et patrem	
uideo: horsum pergunt. quid dicam hisce incertu' sum.

[LACES] dixtin dudum illam dixisse se exspectare filium?
[PIDIPPUS] factum. [LACES] uenisse aiunt: redeat. [PAMPILUS] causam quam dicam patri
quam ob rem non redducam nescio. [LACES] quem ego hic audiui loqui?
[PAMPILUS] certum offirmare est uiam me quam decreui persequi.	
[LACES] ipsus est de quo hoc agebam tecum. [PAMPILUS] salue, mi pater.
[LACES] gnate mi, salue. [PIDIPPUS] bene factum te aduenisse, pamphile;
atque adeo, id quod maxumumst, saluom atque ualidum. [PAMPILUS] creditur.	
[LACES] aduenis modo? [PAMPILUS] admodum. [LACES] cedo, quid reliquit phania
consobrinu' noster? [PAMPILUS] sane hercle homo uoluptati obsequens	
fuit dum uixit; et qui sic sunt haud multum heredem iuuant,
sibi uero hanc laudem relinquont "uixit, dum uixit, bene."	
[LACES] tum tu igitur nil attulisti plus una hac sententia?
[PAMPILUS] quidquid est id quod reliquit, profuit. [LACES] immo obfuit;
nam illum uiuom et saluom uellem. [PIDIPPUS] inpune optare istuc licet:
ill' reuiuescet iam numquam; et tamen utrum malis scio.
[LACES] heri philumenam ad se accersi hic iussit. dic iussisse te.
[PIDIPPUS] noli fodere. iussi. [LACES] sed eam iam remittet. [PIDIPPUS] scilicet.
[PAMPILUS] omnem rem scio ut sit gesta: adueniens audiui modo.	
[LACES] at istos inuidos di perdant qui haec lubenter nuntiant.
[PAMPILUS] ego me scio cauisse ne ulla merito contumelia
fieri a uobis posset; idque si nunc memorare hic uelim	
quam fideli animo et benigno in illam et clementi fui,	
uere possum, ni te ex ipsa haec mage uelim resciscere;	
namque eo pacto maxume apud te meo erit ingenio fides,	
quom illa, quae nunc in me iniquast, aequa de me dixerit.
neque mea culpa hoc discidium euenisse, id testor deos.	
sed quando sese esse indignam deputat matri meae	
quae concedat cuiusque mores toleret sua modestia,	
neque alio pacto componi potest inter eas gratia,	
segreganda aut mater a me est, phidippe, aut philumena.
nunc me pietas matri' potiu' commodum suadet sequi.	
[LACES] pamphile, haud inuito ad auris sermo mi accessit tuos,
quom te postputasse omnis res prae parente intellego;	
uerum uide ne inpulsus ira praue insistas, pamphile.	
[PAMPILUS] quibus iris pulsu' nunc in illam iniquo' sim
quae numquam quicquam erga me commeritast, pater,	
quod nollem, et saepe quod uellem meritam scio?	
amoque et laudo et uehementer desidero;	
nam fuisse erga me miro ingenio expertu' sum;	
illique exopto ut relicuam uitam exigat
cum eo uiro me qui sit fortunatior,	
quandoquidem illam a me distrahit necessitas.	
[PIDIPPUS] tibi id in manust ne fiat. [LACES] si sanus sies:
iube illam redire. [PAMPILUS] non est consilium, pater:	
matris seruibo commodis. [LACES] quo abis? mane
mane, inquam: quo abis?— [PIDIPPUS] quae haec est pertinacia?
[LACES] dixin, phidippe, hanc rem aegre laturum esse eum?
quam ob rem te orabam filiam ut remitteres.	
[PIDIPPUS] non credidi edepol adeo inhumanum fore.
ita nunc is sibi me supplicaturum putat?
si est ut uelit redducere uxorem, licet;	
sin aliost animo, renumeret dotem huc, eat.	
[LACES] ecce autem tu quoque proterue iracundus es!
[PIDIPPUS] percontumax redisti huc nobis, pamphile!
[LACES] decedet iam ira haec, etsi merito iratus est.
[PIDIPPUS] quia paullum uobis accessit pecuniae,
sublati animi sunt. [LACES] etiam mecum litigas?
[PIDIPPUS] deliberet renuntietque hodie mihi
uelitne an non, ut alii, si huic non est, siet.	
[LACES] phidippe, ades, audi paucis.—abiit. quid mea?
postremo inter se transigant ipsi ut lubet,	
quando nec gnatu' neque hic mi quicquam obtemperant,	
quae dico parui pendunt. porto hoc iurgium	
ad uxorem quoius haec fiunt consilio omnia,	
atque in eam hoc omne quod mihi aegrest euomam.

[MURRINA] perii, quid agam? quo me uortam? quid uiro meo respondebo
misera? nam audiuisse uocem pueri uisust uagientis;	
ita corripuit derepente tacitu' sese ad filiam.	
quod si rescierit peperisse eam, id qua causa clam me habuisse	
dicam non edepol scio.
sed ostium concrepuit. credo ipsum exire ad me: nulla sum.	
[PIDIPPUS] uxor ubi me ad filiam ire sensit, se duxit foras:
atque eccam: uideo. quid ais, myrrina? heus tibi dico. [MURRINA] mihine, uir?
[PIDIPPUS] uir ego tuo' sim? tu uirum me aut hominem deputas adeo esse?
nam si utrumuis horum, mulier, umquam tibi uisus forem,
non sic ludibrio tuis factis habitus essem. [MURRINA] quibus? [PIDIPPUS] at rogitas?
peperit filia: hem taces? ex qui? [MURRINA] istuc patrem rogare est aequom.
perii! ex quo censes nisi ex illo quoi datast nuptum obsecro?	
[PIDIPPUS] credo: neque adeo arbitrari patris est aliter. sed demiror
quid sit quam ob rem hunc tanto opere omnis nos celare uolueris
partum, praesertim quom et recte et tempore suo pepererit.	
adeon peruicaci esse animo ut puerum praeoptares perire,	
ex quo firmiorem inter nos fore amicitiam posthac scires,	
potiu' quam aduorsum animi tui lubidinem esset cum illo nupta!	
ego etiam illorum esse hanc culpam credidi, quae test penes.
[MURRINA] misera sum. [PIDIPPUS] utinam sciam ita esse istuc! sed nunc mi in mentem uenit
de hac re quod locuta es olim, quom illum generum cepimus:	
nam negabas nuptam posse filiam tuam te pati	
cum eo qui meretricem amaret, qui pernoctaret foris.	
[MURRINA] quamuis causam hunc suspicari quam ipsam ueram mauolo.
[PIDIPPUS] multo priu' sciui quam tu illum habere amicam, myrrina;
uerum id uitium numquam decreui esse ego adulescentiae;	
nam id omnibus innatumst. at pol iam aderit se quoque etiam quom oderit.	
sed ut olim te ostendisti, eadem esse nil cessauisti usque adhuc	
ut filiam ab eo abduceres neu quod ego egissem esset ratum.
id nunc res indicium haec facit quo pacto factum uolueris.	
[MURRINA] adeon me esse peruicacem censes, quoi mater siem,
ut eo essem animo, si ex usu esset nostro hoc matrimonium?	
[PIDIPPUS] tun prospicere aut iudicare nostram in rem quod sit potes?
audisti ex aliquo fortasse qui uidisse eum diceret
exeuntem aut intro euntem ad amicam. quid tum postea?	
si modeste ac raro haec fecit, nonne ea dissimulare nos	
magis humanumst quam dare operam id scire qui nos oderit?	
nam si is posset ab ea sese derepente auellere	
quicum tot consuesset annos, non eum hominem ducerem
nec uirum sati' firmum gnatae. [MURRINA] mitte adulescentem obsecro
et quae me peccasse ais. abi, solu' solum conueni,	
roga uelitne uxorem an non: si est ut dicat uelle se,	
redde; sin est autem ut nolit, recte ego consului meae.	
[PIDIPPUS] siquidem ille ipse non uolt et tu sensisti in eo esse, myrrina,
peccatum, aderam quoius consilio fuerat ea par prospici.	
quam ob rem incendor ira esse ausam facere haec te iniussu meo.	
interdico ne extulisse extra aedis puerum usquam uelis.	
sed ego stultior meis dictis parere hanc qui postulem.	
ibo intro atque edicam seruis nequoquam ecferri sinant.—
[MURRINA] nullam pol credo mulierem me miseriorem uiuere:
nam ut hic laturus hoc sit, si ipsam rem ut siet resciuerit,	
non edepol clam me est, quom hoc quod leuiust tam animo irato tulit;	
nec qua uia sententia eiu' possit mutari scio.	
hoc mi unum ex plurumis miseriis relicuom fuerat malum,
si puerum ut tollam cogit, quoius nos qui sit nescimus pater.	
nam quom compressast gnata, forma in tenebris nosci non quitast,	
neque detractum ei tum quicquamst qui posset post nosci qui siet;	
ipse eripuit ui, in digito quem habuit, uirgini abiens anulum.	
simul uereor pamphilum ne orata nostra nequeat diutius
celare, quom sciet alienum puerum tolli pro suo.	

[SOSTRATA] non clam me est, gnate mi, tibi me esse suspectam, uxorem tuam	
propter meos mores hinc abisse, etsi ea dissimulas sedulo.	
uerum ita me di ament itaque optingant ex te quae exoptem mihi ut	
numquam sciens commerui merito ut caperet odium illam mei.
teque ante quod me amare rebar, ei rei firmasti fidem;	
nam mi intu' tuo' pater narrauit modo quo pacto me habueris	
praepositam amori tuo: nunc tibi me certumst contra gratiam	
referre ut apud me praemium esse positum pietati scias.	
mi pamphile, hoc et uobis et meae commodum famae arbitror:
ego rus abituram hinc cum tuo me esse certo decreui patre,	
ne mea praesentia obstet neu causa ulla restet relicua	
quin tua philumena ad te redeat. [PAMPILUS] quaeso quid istuc consilist?	
illius stultitia uicta ex urbe tu rus habitatum migres?	
haud facies, neque sinam ut qui nobis, mater, male dictum uelit,
mea pertinacia esse dicat factum, haud tua modestia.	
tum tuas amicas te et cognatas deserere et festos dies	
mea causa nolo. [SOSTRATA] nil pol iam istaec mihi res uoluptatis ferunt:	
dum aetati' tempu' tulit, perfuncta sati' sum: satias iam tenet	
studiorum istorum. haec mihi nunc curast maxuma ut nequoi mea
longinquitas aetatis obstet mortemue exspectet meam.	
hic uideo me esse inuisam inmerito: tempust me concedere.	
sic optume, ut ego opinor, omnis causas praecidam omnibus:	
et me hac suspicione exsoluam et illis morem gessero.	
sine me obsecro hoc effugere uolgu' quod male audit mulierum.
[PAMPILUS] quam fortunatu' ceteris sum rebus, absque una hac foret,	
hanc matrem habens talem, illam autem uxorem! [SOSTRATA] obsecro, mi pamphile,	
non tute incommodam rem, ut quaeque est, in animum induces pati?	
si cetera ita sunt ut uis itaque uti esse ego illam existumo,	
mi gnate, da ueniam hanc mihi, redduc illam. [PAMPILUS] uae misero mihi!
[SOSTRATA] et mihi quidem; nam haec res non minu' me male habet quam te, gnate mi.	

[LACES] quem cum istoc sermonem habueris procul hinc stans accepi, uxor.
istuc est sapere, qui ubiquomque opu' sit animum possis flectere;	
quod sit faciundum fortasse post, idem hoc nunc si feceris.	
[SOSTRATA] fors fuat pol. [LACES] abi rus ergo hinc: ibi ego te et tu me feres.
[SOSTRATA] spero ecastor. [LACES] i ergo intro et compone quae tecum simul
ferantur: dixi. [SOSTRATA] ita ut iubes faciam.— [PAMPILUS] pater.	
[LACES] quid uis, pamphile? [PAMPILUS] hinc abire matrem? minime. [LACES] quid ita istuc uis?
[PAMPILUS] quia de uxore incertu' sum etiam quid sim facturus. [LACES] quid est?
quid uis facere nisi redducere? [PAMPILUS] equidem cupio et uix contineor;
sed non minuam meum consilium: ex usu quod est id persequar:	
credo ea gratia concordes magis, si non redducam, fore.	
[LACES] nescias: uerum id tua refert nil utrum illaec fecerint
quando haec aberit. odiosa haec est aetas adulescentulis.	
e medio aequom excedere est: postremo nos iam fabulae
sumu', pamphile, "senex atque anus."	
sed uideo phidippum egredi per tempus: accedamus.

[PIDIPPUS] tibi quoque edepol sum iratus, philumena,
grauiter quidem; nam hercle factumst abs te turpiter.	
etsi tibi causast de hac re: mater te inpulit.
huic uero nullast. [LACES] opportune te mihi,
phidippe, in ipso tempore ostendis. [PIDIPPUS] quid est?
[PAMPILUS] quid respondebo his? aut quo pacto hoc aperiam?	
[LACES] dic filiae rus concessurum hinc sostratam,
ne reuereatur minu' iam quo redeat domum. [PIDIPPUS] ah
nullam de his rebu' culpam commeruit tua:	
a myrrina haec sunt mea uxore exorta omnia.	
pa. mutatio fit. ph. ea nos perturbat, lache.	
[PAMPILUS] dum ne redducam, turbent porro quam uelint.	
[PIDIPPUS] ego, pamphile, esse inter nos, si fieri potest,
adfinitatem hanc sane perpetuam uolo;	
sin est ut aliter tua siet sententia,	
accipias puerum. [PAMPILUS] sensit peperisse: occidi.	
[LACES] puerum? quem puerum? [PIDIPPUS] natus est nobis nepos.
nam abducta a uobis praegnas fuerat filia,
neque fuisse praegnatem umquam ante hunc sciui diem.	
[LACES] bene, ita me di ament, nuntias, et gaudeo
natum, tibi illam saluam. sed quid mulieris	
uxorem habes aut quibu' moratam moribus?	
nosne hoc celatos tam diu! nequeo satis
quam hoc mihi uidetur factum praue proloqui.	
[PIDIPPUS] non tibi illud factum minu' placet quam mihi, lache.
[PAMPILUS] etiamsi dudum fuerat ambiguom hoc mihi,	
nunc non est quom eam consequitur alienus puer.	
[LACES] nulla tibi, pamphile, hic iam consultatiost.
[PAMPILUS] perii. [LACES] hunc uidere saepe optabamus diem
quom ex te esset aliqui' qui te appellaret patrem.	
euenit: habeo gratiam dis. [PAMPILUS] nullu' sum.	
[LACES] redduc uxorem ac noli aduorsari mihi.
[PAMPILUS] pater, si ex me illa liberos uellet sibi
aut sese mecum nuptam, sati' certo scio,	
non clam me haberet quae celasse intellego.	
nunc quom eius alienum esse animum a me sentiam	
nec conuenturum inter nos posthac arbitror,	
quam ob rem redducam? [LACES] mater quod suasit sua
adulescens mulier fecit. mirandumne id siet?	
censen te posse reperire ullam mulierem	
quae careat culpa? an quia non delincunt uiri?	
[PIDIPPUS] uosmet uidete iam, lache et tu pamphile,
remissan opu' sit uobis redductan domum.
uxor quid faciat in manu non est mea:	
neutra in re uobis difficultas a me erit.	
sed quid faciemu' puero? [LACES] ridicule rogas:
quidquid futurumst, huic suom reddas scilicet	
ut alamu' nostrum. [PAMPILUS] quem ipse neglexit pater,
ego alam? [LACES] quid dixti? eho an non alemu', pamphile?
prodemu' quaeso potiu'? quae haec amentiast?	
enimuero prorsu' iam tacere non queo;	
nam cogis ea quae nolo ut praesente hoc loquar.	
ignarum censes tuarum lacrumarum esse me
aut quid sit id quod sollicitare ad hunc modum?	
primum hanc ubi dixti causam, te propter tuam	
matrem non posse habere hanc uxorem domi,	
pollicitast ea se concessuram ex aedibus.	
nunc postquam ademptam hanc quoque tibi causam uides,
puer quia clam test natu', nactus alteram es.	
erras tui animi si me esse ignarum putas.	
aliquando tandem huc animum ut adiungas tuom.	
quam longum spatium amandi amicam tibi dedi!	
sumptus quos fecisti in eam quam animo aequo tuli!
egi atque oraui tecum uxorem ut duceres,	
tempus dixi esse: inpulsu duxisti meo;	
quae tum obsecutu' mihi fecisti ut decuerat.	
nunc animum rursum ad meretricem induxti tuom;	
quoi tu obsecutu' facis huic adeo iniuriam.
nam in eandem uitam te reuolutum denuo	
uideo esse. [PAMPILUS] mene? [LACES] te ipsum: et facis iniuriam;
confingi' falsas causas ad discordiam,	
ut cum illa uiuas, testem hanc quom abs te amoueris.	
sensitque adeo uxor; nam ei causa alia quae fuit
quam ob rem abs te abiret? [PIDIPPUS] plane hic diuinat: nam id est.
[PAMPILUS] dabo iusiurandum nil esse istorum mihi. [LACES] ah
redduc uxorem aut quam ob rem non opu' sit cedo.	
[PAMPILUS] non est nunc tempu'. [LACES] puerum accipias; nam is quidem
in culpa non est: post de matre uidero.
[PAMPILUS] omnibu' modis miser sum nec quid agam scio;	
tot nunc me rebu' miserum concludit pater.	
abibo hinc, praesens quando promoueo parum.	
nam puerum iniussu credo non tollent meo,	
praesertim in ea re quom sit mi adiutrix socrus.
[LACES] fugis? hem, nec quicquam certi respondes mihi?—
num tibi uidetur esse apud sese? sine:	
puerum, phidippe, mihi cedo: ego alam. [PIDIPPUS] maxume.
non mirum fecit uxor mea si hoc aegre tulit:	
amarae mulieres sunt, non facile haec ferunt.
propterea haec irast; nam ipsa narrauit mihi.	
id ego hoc praesente tibi nolueram dicere,	
neque illi credebam primo: nunc uerum palamst.	
nam omnino abhorrere animum huic uideo a nuptiis.	
[LACES] quid ergo agam, phidippe? quid das consili?
[PIDIPPUS] quid agas? meretricem hanc primum adeundam censeo:
oremus accusemu' grauiu' denique	
minitemur si cum illo habuerit rem postea.	
[LACES] faciam ut mones. eho puere, curre ad bacchidem hanc
uicinam nostram: huc euoca uerbis meis.
et te oro porro in hac re adiutor sis mihi. [PIDIPPUS] ah
iamdudum dixi idemque nunc dico, lache:	
manere adfinitatem hanc inter nos uolo,	
si ullo modo est ut possit: quod spero fore.	
sed uin adesse me una dum istam conuenis?
[LACES] immo uero abi, aliquam puero nutricem para.

[BACCIS] non hoc de nihilost quod laches me nunc conuentam esse expetit;
nec pol me multum fallit quin quod suspicor sit quod uelit.	
[LACES] uidendumst ne minu' propter iram hanc impetrem quam possiem,
aut nequid faciam plus quod post me minu' fecisse satiu' sit.
adgrediar. bacchi', salue.	
[BACCIS] salue, lache. [LACES] credo edepol te non nil mirari, bacchis,
quid sit quapropter te huc foras puerum euocare iussi.	
[BACCIS] ego pol quoque etiam timida sum quom uenit mi in mentem quae sim,
ne nomen mihi quaesti obsiet; nam mores facile tutor.
[LACES] si uera dici' nil tibist a me pericli, mulier;
nam iam aetate ea sum ut non siet peccato mi ignosci aequom:	
quo magis omnis res cautius ne temere faciam adcuro.	
nam si id facis facturaue es bonas quod par est facere,	
inscitum offerre iniuriam tibi me inmerenti iniquom est.
[BACCIS] est magna ecastor gratiā de istac re quam tibi habeam;
nam qui post factam iniuriam se expurget parum mi prosit.	
sed quid istuc est? [LACES] meum receptas filium ad te pamphilum. [BACCIS] ah.
[LACES] sine dicam: uxorem hanc priu' quam duxit, uostrum amorem pertuli.
mane: nondum etiam dixi id quod uolui. hic nunc uxorem habet:
quaere alium tibi firmiorem amicum dum tibi tempu' consulendi est;	
nam neque ille hoc animo erit aetatem neque pol tu eadem istac aetate.	
[BACCIS] quis id ait? [LACES] socrus. [BACCIS] men? [LACES] te ipsam: et filiam abduxit suam,
puerumque ob eam rem clam uoluit, natu' qui est, exstinguere.	
[BACCIS] aliud si scirem qui firmare meam apud uos possem fidem
sanctius quam iusiurandum, id pollicerer tibi, lache,	
me segregatum habuisse, uxorem ut duxit, a me pamphilum.	
[LACES] lepida es. sed scin quid uolo potius sodes facias? [BACCIS] quid uis? cedo.
[LACES] eas ad mulieres huc intro atque istuc iusiurandum idem
polliceare illis. exple animum is teque hoc crimine expedi.
[BACCIS] faciam quod pol, si esset alia ex hoc quaestu, haud faceret, scio,
ut de tali causa nuptae mulieri se ostenderet.	
sed nolo esse falsa fama gnatum suspectum tuom,	
nec leuiorem uobis, quibus est minime aequom, eum uiderier	
inmerito; nam meritu' de me est quod queam illi ut commodem.
[LACES] facilem beniuolumque lingua tua iam tibi me reddidit:
nam non sunt solae arbitratae haec; ego quoque etiam credidi.	
nunc quam ego te esse praeter nostram opinionem comperi,	
fac eadem ut sis porro: nostra utere amicitia ut uoles.	
aliter si facies—reprimam me ne aegre quicquam ex me audias.
uerum hoc moneo unum, qualis sim amicus aut quid possiem	
potiu' quam inimicus, periclum facias.	

[PIDIPPUS] nil apud me tibi
defieri patiar, quin quod opu' sit benigne praebeatur.	
sed quom tu satura atque ebria eri', puer ut satur sit facito.	
[LACES] noster socer, uideo, uenit: puero nutricem adducit.
phidippe, bacchis deierat persancte . . [PIDIPPUS] haecin east? [LACES] haec est.
[PIDIPPUS] nec pol istae metuont deos neque eas respicere deos opinor.
[BACCIS] ancillas dedo: quolubet cruciatu per me exquire.
haec res hic agitur: pamphilo me facere ut redeat uxor	
oportet: quod si perficio non paenitet me famae,
solam fecisse id quod aliae meretrices facere fugitant.	
[LACES] phidippe, nostras mulieres suspectas fuisse falso
nobis in re ipsa inuenimus: porro hanc nunc experiamur.	
nam si compererit crimini tua se uxor credidisse,	
missam iram faciet; sin autem est ob eam rem iratu' gnatus
quod peperit uxor clam, id leuest: cito ab eo haec ira abscedet.	
profecto in hac re nil malist quod sit discidio dignum.	
[PIDIPPUS] uelim quidem hercle. [LACES] exquire: adest: quod sati' sit faciet ipsa.
[PIDIPPUS] quid mihi istaec narras? an quia non tute ipse dudum audisti
de hac re animu' meus ut sit, laches? illis modo explete animum.
[LACES] quaeso edepol, bacchi', quod mihi es pollicita tute ut serues.
[BACCIS] ob eam rem uin ego introeam? [LACES] i, atque exple animum is, coge ut credant.
[BACCIS] eo, etsi scio pol is fore meum conspectum inuisum hodie.
nam nupta meretrici hostis est, a uiro ubi segregatast.	
[LACES] at haec amicae erunt, ubi quam ob rem adueneris resciscent.
[PIDIPPUS] at easdem amicas fore tibi promitto rem ubi cognorint;
nam illas errore et te simul suspicione exsolues.	
[BACCIS] perii, pudet philumenae. me sequimini huc intro ambae.—
[LACES] quid est quod mihi malim quam quod huic intellego euenire,
ut gratiam ineat sine suo dispendio et mihi prosit?
nam si est ut haec nunc pamphilum uere ab se segregarit,	
scit sibi nobilitatem ex eo et rem natam et gloriam esse:	
referet gratiam ei unaque nos sibi opera amicos iunget.	

[PARMENO] edepol ne meam erus esse operam deputat parui preti,	
qui ob rem nullam misit frustra ubi totum desedi diem,
myconium hospitem dum exspecto in arce callidemidem.	
itaque ineptus hodie dum illi sedeo, ut quisque uenerat,	
accedebam: "adulescens, dicdum quaeso mi, es tu myconius?"	
"non sum." "at callidemides?" "non." "hospitem ecquem pamphilum	
hic habes?" omnes negabant: neque eum quemquam esse arbitror.
denique hercle iam pudebat: abii. sed quid bacchidem	
ab nostro adfine exeuntem uideo? quid huic hic est rei?	
[BACCIS] parmeno, opportune te offers: propere curre ad pamphilum.
[PARMENO] quid eo? [BACCIS] dic me orare ut ueniat. [PARMENO] ad te? [BACCIS] immo ad philumenam.
[PARMENO] quid rei est? [BACCIS] tua quod nil refert percontari desinas.
[PARMENO] nil aliud dicam? [BACCIS] etiam: cognosse anulum illum myrrinam
gnatae suae fuisse quem ipsus olim mi dederat. [PARMENO] scio.	
tantumne est? [BACCIS] tantum: aderit continuo hoc ubi ex te audiuerit.
sed cessas? [PARMENO] minime equidem; nam hodie mihi potestas haud datast;	
ita cursando atque ambulando totum hunc contriui diem.

[BACCIS] quantam obtuli aduentu meo laetitiam pamphilo hodie!
quot commodas res attuli! quot autem ademi curas!	
gnatum ei restituo, qui paene harunc ipsiusque opera periit;	
uxorem, quam numquam est ratus posthac se habiturum, reddo;	
qua re suspectu' suo patri et phidippo fuit, exsolui:
hic adeo his rebus anulus fuit initium inueniundis.	
nam memini abhinc mensis decem fere ad me nocte prima	
confugere anhelantem domum sine comite, uini plenum,	
cum hoc anulo: extimui ilico: "mi pamphile," inquam "amabo,	
quid exanimatu's obsecro? aut unde anulum istum nactu's?
dic mi." ille alias res agere se simulare. postquam id uideo,	
nescioquid suspicarier mage coepi, instare ut dicat.	
homo se fatetur ui in uia nescioquam compressisse,	
dicitque sese illi anulum, dum luctat, detraxisse.	
eum haec cognouit myrrinā in digito modo me habentem,
rogat unde sit: narro omnia haec: inde est cognitio facta	
philumenam compressam esse ab eo et filium inde hunc natum.	
haec tot propter me gaudia illi contigisse laetor:	
etsi hoc meretrices aliae nolunt; neque enim est in rem nostram	
ut quisquam amator nuptiis laetetur. uerum ecastor
numquam animum quaesti gratia ad malas adducam partis.	
ego dum illo licitumst usa sum benigno et lepido et comi.	
incommode mihi nuptiis euenit, factum fateor:	
at pol me fecisse arbitror ne id merito mi eueniret.	
multa ex quo fuerint commoda, eius incommoda aequomst ferre.

[PAMPILUS] uide, mi parmeno, etiam sodes ut mi haec certa et clara attuleris,
ne me in breue conicias tempu' gaudio hoc falso frui.	
[PARMENO] uisumst. [PAMPILUS] certen? [PARMENO] certe. [PAMPILUS] deu' sum si hoc itast. [PARMENO] uerum reperies.
[PAMPILUS] manedum sodes: timeo ne aliud credam atque aliud nunties.
[PARMENO] maneo. [PAMPILUS] sic te dixisse opinor, inuenisse myrrinam
bacchidem anulum suom habere. [PARMENO] factum. [PAMPILUS] eum quem olim ei dedi:
eaque hoc te mihi nuntiare iussit. itanest factum? [PARMENO] ita, inquam.
[PAMPILUS] quis me est fortunatior uenustati'que adeo plenior?
egon pro hoc te nuntio qui donem? qui? qui? nescio.	
[PARMENO] at ego scio. [PAMPILUS] quid? [PARMENO] nihilo enim;
nam neque in nuntio neque in me ipso tibi boni quid sit scio.	
[PAMPILUS] egon qui ab orco mortuom me reducem in lucem feceris
sinam sine munere a me abire? ah nimium me ignauom putas.	
sed bacchidem eccam uideo stare ante ostium:	
me exspectat credo: adibo. [BACCIS] salue, pamphile.
[PAMPILUS] o bacchis, o mea bacchi', seruatrix mea!
[BACCIS] bene factum et uolup est. [PAMPILUS] factis ut credam facis;
antiquamque adeo tuam uenustatem obtines	
ut uoluptati obitu' sermo aduentu' tuo', quoquomque adueneris,	
semper siet. [BACCIS] at tu ecastor morem antiquom atque ingenium obtines
ut unus hominum homo te uiuat numquam quisquam blandior.	
[PAMPILUS] hahahae, tun mihi istuc? [BACCIS] recte amasti, pamphile, uxorem tuam;
nam numquam ante hunc diem meis oculis eam, quod nossem, uideram:	
perliberali' uisast. [PAMPILUS] dic uerum. [BACCIS] ita me di ament, pamphile.
[PAMPILUS] dic mi, harunc rerum numquid dixti iam patri? [BACCIS] nil. [PAMPILUS] neque opus est
adeo muttito. placet non fieri hoc itidem ut in comoediis	
omnia omnes ubi resciscunt. hic quos par fuerat resciscere	
sciunt; quos non autem aequomst scire neque resciscent neque scient.	
[BACCIS] immo etiam qui hoc occultari facilius credas dabo.
myrrina ita phidippo dixit iureiurando meo
se fidem habuisse et propterea te sibi purgatum. [PAMPILUS] optumest:
speroque hanc rem esse euenturam nobis ex sententia.—	
[PARMENO] ere, licetne scire ex te hodie, quid sit quod feci boni?
aut quid istuc est quod uos agiti'? [PAMPILUS] non licet. [PARMENO] tamen suspicor:
ego hunc ab orco mortuom quo pacto . . ! [PAMPILUS] nescis, parmeno,
quantum hodie profueris mihi et ex quanta aerumna extraxeris.	
[PARMENO] immo uero scio, neque hoc inprudens feci. [PAMPILUS] ego istuc sati' scio. [PARMENO] an
temere quicquam parmeno praetereat quod facto usu' sit?	
[PAMPILUS] sequere me intro, parmeno. [PARMENO] sequor. equidem plus hodie boni
feci inprudens quam sciens ante hunc diem umquam. [CANTOR] plaudite!

-------------------------------------------------------------------------------------

[ADELPHOE]

[PROLOGUS] postquam poeta sensit scripturam suam
ab iniquis obseruari, et aduorsarios	
rapere in peiorem partem quam acturi sumus,	
indicio de se ipse erit, uos eritis iudices	
laudin an uitio duci factum oporteat.
synapothnescontes diphili comoediast:	
eam commorientis plautu' fecit fabulam.	
in graeca adulescens est qui lenoni eripit	
meretricem in prima fabula: eum plautus locum	
reliquit integrum, eum hic locum sumpsit sibi
in adelphos, uerbum de uerbo expressum extulit.	
eam nos acturi sumu' nouam: pernoscite	
furtumne factum existumetis an locum	
reprehensum qui praeteritu' neglegentiast.	
nam quod isti dicunt maleuoli, homines nobilis
hunc adiutare adsidueque una scribere,	
quod illi maledictum uehemens esse existumant,	
eam laudem hic ducit maxumam quom illis placet	
qui uobis uniuorsis et populo placent,	
quorum opera in bello in otio in negotio
suo quisque tempore usust sine superbia.	
dehinc ne exspectetis argumentum fabulae,	
senes qui primi uenient i partem aperient,	
in agendo partem ostendent. facite aequanimitas	
poetae ad scribendum augeat industriam.

[MICIO] storax!—non rediit hac nocte a cena aeschinus
neque seruolorum quisquam qui aduorsum ierant.	
profecto hoc uere dicunt: si absis uspiam	
aut ibi si cesses, euenire ea satius est	
quae in te uxor dicit et quae in animo cogitat
irata quam illa quae parentes propitii.	
uxor, si cesses, aut te amare cogitat	
aut tete amari aut potare atque animo obsequi	
et tibi bene esse soli, quom sibi sit male.	
ego quia non rediit filius quae cogito et
quibu' nunc sollicitor rebu'! ne aut ille alserit	
aut uspiam ceciderit aut praefregerit	
aliquid. uah quemquamne hominem in animo instituere aut	
parare quod sit carius quam ipsest sibi!	
atque ex me hic natu' non est sed ex fratre. is adeo
dissimili studiost iam inde ab adulescentia:	
ego hanc clementem uitam urbanam atque otium	
secutu' sum et, quod fortunatum isti putant,	
uxorem, numquam habui. ille contra haec omnia:	
ruri agere uitam; semper parce ac duriter
se habere; uxorem duxit; nati filii	
duo; inde ego hunc maiorem adoptaui mihi;	
eduxi a paruolo; habui amaui pro meo;	
in eo me oblecto, solum id est carum mihi.	
ille ut item contra me habeat facio sedulo:
do praetermitto, non necesse habeo omnia	
pro meo iure agere; postremo, alii clanculum	
patres quae faciunt, quae fert adulescentia,	
ea ne me celet consuefeci filium.	
nam qui mentiri aut fallere institerit patrem aut
audebit, tanto magis audebit ceteros.	
pudore et liberalitate liberos	
retinere satius esse credo quam metu.	
haec fratri mecum non conueniunt neque placent.	
uenit ad me saepe clamitans "quid agi', micio?
quor perdis adulescentem nobis? quor amat?	
quor potat? quor tu his rebu' sumptum suggeris,	
uestitu nimio indulges? nimium ineptus es."	
nimium ipse durust praeter aequomque et bonum,	
et errat longe mea quidem sententia
qui imperium credat grauius esse aut stabilius	
ui quod fit quam illud quod amicitia adiungitur.	
mea sic est ratio et sic animum induco meum:	
malo coactu' qui suom officium facit,	
dum id rescitum iri credit, tantisper cauet;
si sperat fore clam, rursum ad ingenium redit.	
ill' quem beneficio adiungas ex animo facit,	
studet par referre, praesens absensque idem erit.	
hoc patriumst, potiu' consuefacere filium	
sua sponte recte facere quam alieno metu:
hoc pater ac dominus interest. hoc qui nequit	
fateatur nescire imperare liberis.	
sed estne hic ipsu' de quo agebam? et certe is est.	
nescioquid tristem uideo: credo, iam ut solet	
iurgabit. saluom te aduenire, demea,
gaudemus.  [DEMEA] ehem opportune: te ipsum quaerito.
[MICIO] quid tristis es?  [DEMEA] rogas me ubi nobis aeschinus
siet? quid tristis ego sum? [MICIO] dixin hoc fore?	
quid fecit?  [DEMEA] quid ille fecerit? quem neque pudet
quicquam neque metuit quemquam neque legem putat
tenere se ullam. nam illa quae antehac facta sunt	
omitto: modo quid dissignauit? [MICIO] quidnam id est?	
[DEMEA] fores effregit atque in aedis inruit
alienas; ipsum dominum atque omnem familiam	
mulcauit usque ad mortem; eripuit mulierem
quam amabat: clamant omnes indignissume	
factum esse. hoc aduenienti quot mihi, micio,	
dixere! in orest omni populo. denique,	
si conferendum exemplumst, non fratrem uidet	
rei dare operam, ruri esse parcum ac sobrium?
nullum huiu' simile factum. haec quom illi, micio,	
dico, tibi dico: tu illum corrumpi sinis.	
[MICIO] homine imperito numquam quicquam iniustiust,	
qui nisi quod ipse fecit nil rectum putat.	
[DEMEA] quorsum istuc? [MICIO] quia tu, demea, haec male iudicas.
non est flagitium, mihi crede, adulescentulum	
scortari neque potare: non est; neque fores	
effringere. haec si neque ego neque tu fecimus,	
non siit egestas facere nos. tu nunc tibi	
id laudi duci' quod tum fecisti inopia?
iniuriumst; nam si esset unde id fieret,	
faceremus. et tu illum tuom, si esses homo,	
sineres nunc facere dum per aetatem decet	
potius quam, ubi te exspectatum eiecisset foras,	
alieniore aetate post faceret tamen.
[DEMEA] pro iuppiter, tu homo adigi' me ad insaniam!
non est flagitium facere haec adulescentulum? [MICIO] ah	
ausculta, ne me optundas de hac re saepius:	
tuom filium dedisti adoptandum mihi;	
is meus est factu': siquid peccat, demea,
mihi peccat; ego illi maxumam partem fero.	
opsonat potat, olet unguenta: de meo;	
amat: dabitur a me argentum dum erit commodum;	
ubi non erit fortasse excludetur foras.	
fores effregit: restituentur; discidit
uestem: resarcietur; et—dis gratia—	
est unde haec fiant, et adhuc non molesta sunt.	
postremo aut desine aut cedo quemuis arbitrum:	
te plura in hac re peccare ostendam.  [DEMEA] ei mihi,
pater esse disce ab aliis qui uere sciunt.
[MICIO] natura tu illi pater es, consiliis ego.	
[DEMEA] tun consulis quicquam? [MICIO] ah, si pergis, abiero.
[DEMEA] sicin agis? [MICIO] an ego totiens de eadem re audiam?
[DEMEA] curaest mihi. [MICIO] et mihi curaest. uerum, demea,
curemus aequam uterque partem: tu alterum,
ego item alterum; nam ambos curare propemodum	
reposcere illumst quem dedisti.  [DEMEA] ah micio!
[MICIO] mihi sic uidetur.  [DEMEA] quid istic? si tibi istuc placet,
profundat perdat pereat; nil ad me attinet.	
iam si uerbum unum posthac . . [MICIO] rursum, demea,
irascere?  [DEMEA] an non credi'? repeto quem dedi?
aegrest; alienu' non sum; si obsto . . em desino.	
unum uis curem: curo; et est dis gratia	
quom ita ut uolo est. iste tuos ipse sentiet	
posteriu' . . nolo in illum grauiu' dicere.

[MICIO] nec nil neque omnia haec sunt quae dicit: tamen	
non nil molesta haec sunt mihi; sed ostendere	
me aegre pati illi nolui. nam itast homo:	
quom placo, aduorsor sedulo et deterreo;	
tamen uix humane patitur; uerum si augeam
aut etiam adiutor siem eius iracundiae,	
insaniam profecto cum illo. etsi aeschinus	
non nullam in hac re nobis facit iniuriam.	
quam hic non amauit meretricem? aut quoi non dedit	
aliquid? postremo nuper credo iam omnium
taedebat dixit uelle uxorem ducere.	
sperabam iam deferuisse adulescentiam:	
gaudebam. ecce autem de integro! nisi, quidquid est,	
uolo scire atque hominem conuenire, si apud forumst.

ACTUS II	

sannio  parmeno bacchis

[SANNIO] obsecro, populares, ferte misero atque innocenti auxilium,
subuenite inopi. [AESCHINUS] otiose: nunciam ilico hic consiste.
quid respectas? nil periclist: numquam dum ego adero hic te tanget.	
[SANNIO] ego istam inuitis omnibus.	
[AESCHINUS] quamquamst scelestu' non committet hodie umquam iterum ut uapulet.
[SANNIO] aeschine, audi ne te ignarum fuisse dicas meorum morum:
leno ego sum. [AESCHINUS] scio. [SANNIO] at ita ut usquam fuit fide quisquam optuma.
tu quod te posteriu' purges hanc iniuriam mi nolle	
factam esse, huius non faciam. crede hoc, ego meum ius persequar	
neque tu uerbis solues umquam quod mihi re male feceris.	
noui ego uostra haec: "nollem factum: iusiurandum dabitur te esse
indignum iniuria hac"—indignis quom egomet sim acceptus modis.	
[AESCHINUS] abi prae strenue ac fores aperi. [SANNIO] ceterum hoc nihili facis?
[AESCHINUS] i intro nunciam. [SANNIO] enim non sinam. [AESCHINUS] accede illuc, parmeno
nimium istoc abisti, hic propter hunc adsiste: em sic uolo.	
caue nunciam oculos a meis oculis quoquam demoueas tuos
ne mora sit, si innuerim, quin pugnu' continuo in mala haereat.	
[SANNIO] istuc uolo ergo ipsum experiri. [AESCHINUS] em serua. [PARMENO] omitte mulierem.
[SANNIO] o facinus indignum! [AESCHINUS] geminabit nisi caues. [SANNIO] ei, miseriam!
[AESCHINUS] non innueram; uerum in istam partem potiu' peccato tamen.
i nunciam.— [SANNIO] quid hoc reist? regnumne, aeschine, hic tu possides?
[AESCHINUS] si possiderem, ornatus esses ex tuis uirtutibus.
[SANNIO] quid tibi rei mecumst? [AESCHINUS] nil. [SANNIO] quid? nostin qui sim? [AESCHINUS] non desidero.
[SANNIO] tetigin tui quicquam? [AESCHINUS] si attigisses, ferres infortunium.
[SANNIO] qui tibi magis licet meam habere pro qua ego argentum dedi?	
responde. [AESCHINUS] ante aedis non fecisse erit melius hic conuicium;
nam si molestu' pergis esse, iam intro abripiere atque ibi	
usque ad necem operiere loris. [SANNIO] loris liber? [AESCHINUS] sic erit.
[SANNIO] o hominem inpurum! hicin libertatem aiunt esse aequam omnibus?	
[AESCHINUS] si sati' iam debacchatus es, leno, audi si uis nunciam.
[SANNIO] egon debacchatu' sum autem an tu in me? [AESCHINUS] mitte ista atque ad rem redi.
[SANNIO] quam rem? quo redeam? [AESCHINUS] iamne me uis dicere id quod ad te attinet?
[SANNIO] cupio, modo aequi aliquid. [AESCHINUS] uah leno iniqua me non uolt loqui.
[SANNIO] leno sum, fateor, pernicies communis adulescentium,	
periuru', pesti'; tamen tibi a me nulla est orta iniuria.	
[AESCHINUS] nam hercle etiam hoc restat. [SANNIO] illuc quaeso redi quo coepisti, aeschine.
[AESCHINUS] minis uiginti tu illam emisti quae res tibi uortat male!:
argenti tantum dabitur. [SANNIO] quid si ego tibi illam nolo uendere?	
coges me? [AESCHINUS] minime. [SANNIO] namque id metui. [AESCHINUS] neque uendundam censeo
quae liberast; nam ego liberali illam adsero causa manu.	
nunc uide utrum uis, argentum accipere an causam meditari tuam.
delibera hoc dum ego redeo, leno. [SANNIO] pro supreme iuppiter,
minime miror qui insanire occipiunt ex iniuria.	
domo me eripuit, uerberauit; me inuito abduxit meam	
ob male facta haec tantidem emptam postulat sibi tradier;	
homini misero plus quingentos colaphos infregit mihi.
uerum enim quando bene promeruit, fiat: suom ius postulat.	
age, iam cupio si modo argentum reddat. sed ego hoc hariolor:	
ubi me dixero dare tanti, testis faciet ilico	
uendidisse me; de argento—somnium: "mox; cras redi."	
id quoque possum ferre si modo reddat, quamquam iniuriumst.
uerum cogito id quod res est: quando eum quaestum occeperis,	
accipiunda et mussitanda iniuria adulescentiumst.	
sed nemo dabit—: frustra egomet mecum has rationes puto.	

[SURUS] tace, egomet conueniam iam ipsum: cupide accipiat faxo atque etiam	
bene dicat secum esse actum.—quid istuc, sanniost quod te audio
nescioquid concertasse cum ero? [SANNIO] numquam uidi iniquius	
certationem comparatam quam haec hodie inter nos fuit:	
ego uapulando, ill' uerberando, usque ambo defessi sumus.	
[SURUS] tua culpa. [SANNIO] quid agerem? [SURUS] adulescenti morem gestum oportuit.	
[SANNIO] qui potui meliu' qui hodie usque os praebui? [SURUS] age, scis quid loquar:
pecuniam in loco neglegere maxumum interdumst lucrum. hui	
metuisti, si nunc de tuo iure concessisses paullulum atque	
adulescenti esses morigeratus, hominum homo stultissime,	
ne non tibi istuc feneraret? [SANNIO] ego spem pretio non emo.	
[SURUS] numquam rem facies: abi, nescis inescare homines, sannio.
[SANNIO] credo istuc melius esse; uerum ego numquam adeo astutus fui	
quin quidquid possem mallem auferre potius in praesentia.	
[SURUS] age, noui tuom animum: quasi iam usquam tibi sint uiginti minae	
dum huic obsequare; praeterea autem te aiunt proficisci cyprum. [SANNIO] hem.	
[SURUS] coemisse hinc quae illuc ueheres multa, nauem conductam: hoc, scio,
animu' tibi pendet. ubi illinc, spero, redieris tamen, hoc ages.	
[SANNIO] nusquam pedem! perii hercle: hac illi spe hoc inceperunt. [SURUS] timet:	
inieci scrupulum homini. [SANNIO] o scelera: illuc uide	
ut in ipso articulo oppressit. emptae mulieres	
complures et item hinc alia quae porto cyprum.
nisi eo ad mercatum uenio, damnum maxumumst.	
nunc si hoc omitto—, actum agam ubi illinc rediero;	
nil est; refrixerit res—"nunc demum uenis?	
quor passu's? ubi eras?"—ut sit satius perdere	
quam hic nunc manere tam diu aut tum persequi.
[SURUS] iamne enumerasti quot ad te rediturum putes?	
[SANNIO] hoccin illo dignumst? hoccin incipere aeschinum,	
per oppressionem ut hanc mi eripere postulet!	
[SURUS] labascit: unum hoc habeo. uide si sati' placet:	
potius quam uenias in periclum, sannio,
seruesne an perdas totum, diuiduom face;	
minas decem conradet alicunde. [SANNIO] ei mihi,	
etiam de sorte nunc uenio in dubium miser?	
pudet nil? omnis dentis labefecit mihi,	
praeterea colaphis tuber est totum caput:
etiam insuper defraudet? nusquam abeo. [SURUS] ut lubet.	
numquid uis quin abeam? [SANNIO] immo hercle hoc quaeso, syre:	
utut haec sunt acta, potiu' quam litis sequar,	
meum mihi reddatur saltem quanti emptast, syre.	
scio te non usum antehac amicitia mea:
memorem me dices esse et gratum. [SURUS] sedulo	
faciam. sed ctesiphonem uideo: laetus est	
de amica. [SANNIO] quid quod te oro? [SURUS] paullisper mane.	

[CTESIPO] abs quiuis homine, quom est opus, beneficium accipere gaudeas;
uerum enimuero id demum iuuat si quem aequomst facere is bene facit.
o frater, frater, quid ego nunc te laudem? sati' certo scio,	
numquam ita magnifice quicquam dicam id uirtus quin superet tua.	
itaque unam hanc rem me habere praeter alios praecipuam arbitror,	
fratrem, hominem neminem esse primarum artium mage principem.	
[SURUS] o ctesipho. [CTESIPO] o syre, aeschinūs ubist? [SURUS] ellum, te exspectat domi. [CTESIPO] hem.
[SURUS] quid est? [CTESIPO] quid sit? illius opera, syre, nunc uiuo. festiuom caput;
quin omnia sibi post putarit esse prae meo commodo;	
maledicta famam meum laborem et peccatum in se transtulit.	
nil pote supra. quidnam fori' crepuit? [SURUS] mane mane: ipse exit foras.	

[AESCHINUS] ubi est ill' sacrilegus? [SANNIO] me quaerit. num quid nam ecfert? occidi:
nil uideo. [AESCHINUS] ehem opportune: te ipsum quaero: quid fit, ctesipho?	
in tutost omni' res: omitte uero tristitiem tuam.	
[CTESIPO] ego illam hercle uero omitto quiquidem te habeam fratrem: o mi aeschine,
o mi germane! ah uereor coram in os te laudare amplius,	
ne id adsentandi mage quam quo habeam gratum facere existumes.
[AESCHINUS] age, inepte, quasi nunc non norimu' nos inter nos, ctesipho.	
hoc mihi dolet, nos paene sero scisse et paene in eum locum	
redisse ut, si omnes cuperent, nil tibi possent auxiliarier.	
[CTESIPO] pudebat. [AESCHINUS] ah stultitiast istaec, non pudor. tam ob paruolam
rem paene e patria! turpe dictu. deos quaeso ut istaec prohibeant.
[CTESIPO] peccaui. [AESCHINUS] quid ait tandem nobis sannio? [SURUS] iam mitis est.
[AESCHINUS] ego ad forum ibo ut hunc absoluam; tu intro ad illam, ctesipho.	
[SANNIO] syre, insta. [SURUS] eamu'; namque hic properat in cyprum. [SANNIO] ne tam quidem	
quam uis: etiam maneo otiosus hic. [SURUS] reddetur; ne time.	
[SANNIO] at ut omne reddat. [SURUS] omne reddet; tace modo ac sequere hac. [SANNIO] sequor.—
[CTESIPO] heus heus syre. [SURUS] em quid est? [CTESIPO] obsecro hercle te, hominem istum inpurissimum
quam primum absoluitote ne, si magis irritatus siet,	
aliqua ad patrem hoc permanet atque ego tum perpetuo perierim.	
[SURUS] non fiet; bono animo esto; tu cum illa intu' te oblecta interim	
et lectulos iube sterni nobis et parari cetera.
ego iam transacta re conuortam me domum cum opsonio.	
[CTESIPO] ita quaeso. quando hoc bene successit, hilarem hunc sumamus diem.

[SOSTRATA] obsecro, mea nutrix, quid nunc fiet? [CANTARA] quid fiet, rogas?
recte edepol spero. modo dolores, mea tu, occipiunt primulum:	
iam nunc times, quasi numquam adfueris, numquam tute pepereris?
[SOSTRATA] miseram me, neminem habeo solae sumu'; geta autem hic non adest	
nec quem ad obstetricem mittam, nec qui accersat aeschinum.	
[CANTARA] pol is quidem iam hic aderit; nam numquam unum intermittit diem
quin semper ueniat. [SOSTRATA] solu' mearum miseriarumst remedium.	
[CANTARA] e re nata meliu' fieri haud potuit quam factumst, era,
quando uitium oblatumst, quod ad illum attinet potissimum,	
talem, tali genere atque animo, natum ex tanta familia.	
[SOSTRATA] ita pol est ut dici': saluo' nobis deos quaeso ut siet.	

[GETA] nunc illud est quom, si omnia omnes sua consilia conferant	
atque huic malo salutem quaerant, auxili nil adferant,
quod mihique eraeque filiaeque erilist. uae misero mihi!	
tot res repente circumuallant se unde emergi non potest:	
uis egestas iniustitia solitudo infamia.	
hoccin saeclum! o scelera, o genera sacrilega, o hominem inpium!	
[SOSTRATA] me miseram, quidnam est quod sic uideo timidum et properantem getam?
[GETA] quem neque fides neque iusiurandum neque illum misericordia	
repressit neque reflexit neque quod partus instabat prope	
quoi miserae indigne per uim uitium obtulerat. [SOSTRATA] non intellego	
satius quae loquitur. [CANTARA] propius obsecro accedamu', sostrata. [GETA] ah
me miserum, uix sum compos animi, ita ardeo iracundia.
nil est quod malim quam illam totam familiam dari mi obuiam,	
ut ego iram hanc in eos euomam omnem, dum aegritudo haec est recens.	
satis mihi id habeam supplici dum illos ulciscar modo.	
seni animam primum exstinguerem ipsi qui illud produxit scelus;	
tum autem syrum inpulsorem, uah, quibus illum lacerarem modis!
sublimem medium primum arriperem et capite in terra statuerem,	
ut cerebro dispergat uiam;	
adulescenti ipsi eriperem oculos, post haec praecipitem darem;	
ceteros—ruerem agerem raperem tunderem et prosternerem.	
sed cesso eram hoc malo inpertiri propere? [SOSTRATA] reuocemus: geta. [GETA] hem
quisqui's, sineme. [SOSTRATA] ego sum sostrata. [GETA] ubi east? te ipsam quaerito.	
so. te exspecto; oppido opportune te obtulisti mi obuiam.	
ge. era . . [SOSTRATA] quid est? quid trepidas? [GETA] ei mihi! [CANTARA] quid festinas, mi geta?
animam recipe. [GETA] prorsu' . . [SOSTRATA] quid istuc "prorsus" ergost? [GETA] periimus;	
actumst. [SOSTRATA] eloquere obsecro te quid sit. [GETA] iam . . [SOSTRATA] quid "iam," geta?
[GETA] aeschinus . . [SOSTRATA] quid is ergo? [GETA] alienus est ab nostra familia. [SOSTRATA] hem	
perii. quare? [GETA] amare occepit aliam. [SOSTRATA] uae miserae mihi!	
[GETA] neque id occulte fert, ab lenone ipsus eripuit palam.	
[SOSTRATA] satin hoc certumst? [GETA] certum; hisce oculis egomet uidi, sostrata. [SOSTRATA] ah	
me miseram! quid iam credas aut quoi credas? nostrumne aeschinum,
nostram uitam omnium, in quo nostrae spes opesque omnes sitae	
erant? qui sine hac iurabat se unum numquam uicturum diem?	
qui se in sui gremio positurum puerum dicebat patris,	
ita obsecraturum ut liceret hanc sibi uxorem ducere?	
[GETA] era, lacrumas mitte ac potiu' quod ad hanc rem opus est porro prospice:
patiamurne an narremu' quoipiam? [CANTARA] au au, mi homo, sanun es?
an hoc proferendum tibi uidetur esse? [GETA] miquidem non placet.	
iam primum illum alieno animo a nobis esse res ipsa indicat.	
nunc si hoc palam proferimus ille infitias ibit, sat scio:	
tua fama et gnatae uita in dubium ueniet. tum si maxume
fateatur, quom amat aliam, non est utile hanc illi dari.	
quapropter quoquo pacto tacitost opus. [SOSTRATA] ah minime gentium:	
non faciam. [GETA] quid ages? [SOSTRATA] proferam. [CANTARA] hem, mea sostrata, uide quam rem agis.
[SOSTRATA] peiore res loco non potis est esse quam in quo nunc sitast.	
primum indotatast; tum praeterea, quae secunda ei dos erat,
periit: pro uirgini dari nuptum non potest. hoc relicuomst:	
si infitias ibit, testi' mecum est anulus quem miserat.	
postremo, quando ego consciā mihi sum a me culpam esse hanc procul	
neque pretium neque rem ullam intercessisse illa aut me indignam, geta,	
experiar. [GETA] quid istic? cedo ut meliu' dicas. [SOSTRATA] tu, quantum potest,
abi atque hegioni cognato huiu' rem enarrato omnem ordine;	
nam is nostro simulo fuit summus et nos coluit maxume.	
[GETA] nam hercle aliu' nemo respiciet nos. [SOSTRATA] propera tu, mea canthara,	
curre, obstetricem accerse, ut quom opu' sit ne in mora nobis siet.	

DEMEA SYRUS DROMO	

[DEMEA] disperii! ctesiphonem audiui filium
una fuisse in raptione cum aeschino.	
id misero restat mihi mali si illum potest,	
qui aliquoi reist, etiam eum ad nequitiem adducere.	
ubi ego illum quaeram? credo abductum in ganeum	
aliquo: persuasit ille inpuru', sat scio.
sed eccum syrum ire uideo: hinc scibo iam ubi siet.	
atque hercle hic de grege illost: si me senserit	
eum quaeritare, numquam dicet carnufex.	
non ostendam id me uelle. [SURUS] omnem rem modo seni	
quo pacto haberet enarramus ordine:
nil quicquam uidi laetius. [DEMEA] pro iuppiter,	
hominis stultitiam! [SURUS] conlaudauit filium;	
mihi, qui id dedissem consilium, egit gratias.	
[DEMEA] disrumpor! [SURUS] argentum adnumerauit ilico;	
dedit praeterea in sumptum dimidium minae;
id distributum sane est ex sententia. [DEMEA] em	
huic mandes siquid recte curatum uelis!	
[SURUS] ehem demea, haud aspexeram te. quid agitur?	
[DEMEA] quid agatur? uostram nequeo mirari satis	
rationem. [SURUS] est hercle inepta, ne dicam dolo, atque
absurda. piscis ceteros purga, dromo;	
gongrum istum maxumum in aqua sinito ludere	
tantisper: ubi ego uenero, exossabitur;	
priu' nolo. [DEMEA] haecin flagitia! [SURUS] miquidem non placent	
et clamo saepe. salsamenta haec, stephanio,
fac macerentur pulchre. [DEMEA] di uostram fidem,	
utrum studione id sibi habet an laudi putat	
fore si perdiderit gnatum? uae misero mihi!	
uidere uideor iam diem illum quom hinc egens	
profugiet aliquo militatum. [SURUS] o demea,
istuc est sapere, non quod ante pedes modost	
uidere sed etiam illa quae futura sunt	
prospicere. [DEMEA] quid? istaec iam penes uos psaltriast?	
[SURUS] ellam intus. [DEMEA] eho an domist habituru'? [SURUS] credo, ut est	
dementia. [DEMEA] haecin fieri! [SURUS] inepta lenitas
patris et facilitas praua. [DEMEA] fratri' me quidem	
pudet pigetque. [SURUS] nimium inter uos, demea, ac	
non quia ades praesens dico hoc pernimium interest.	
tu quantu' quantu's nil nisi sapientia es,	
ill' somnium. sineres uero illum tu tuom
facere haec? [DEMEA] sinerem illum? aut non sex totis mensibus	
prius olfecissem quam ille quicquam coeperet?	
[SURUS] uigilantiam tuam tu mihi narras? [DEMEA] sic siet	
modo ut nunc est quaeso. [SURUS] ut quisque suom uolt esse itast.	
[DEMEA] quid eum? uidistin hodie? [SURUS] tuomne filium?
abigam hunc rus. iamdudum aliquid ruri agere arbitror.	
[DEMEA] satin scis ibi esse? [SURUS] oh qui egomet produxi. [DEMEA] optumest:	
metui ne haereret hic. [SURUS] atque iratum admodum.	
[DEMEA] quid autem? [SURUS] adortust iurgio fratrem apud forum	
de psaltria istac. [DEMEA] ain uero? [SURUS] uah nil reticuit.
nam ut numerabatur forte argentum, interuenit	
homo de inprouiso: coepit clamare "o aeschine,	
haecin flagitia facere te! haec te admittere	
indigna genere nostro!" [DEMEA] oh lacrumo gaudio!	
[SURUS] "non tu hoc argentum perdi' sed uitam tuam."
[DEMEA] saluos sit! spero, est simili' maiorum suom. [SURUS] hui!	
[DEMEA] syre, praeceptorum plenust istorum ille. [SURUS] phy!	
domi habuit unde disceret. [DEMEA] fit sedulo:	
nil praetermitto; consuefacio; denique	
inspicere, tamquam in speculum, in uitas omnium
iubeo atque ex aliis sumere exemplum sibi:	
"hoc facito." [SURUS] recte sane. [DEMEA] "hoc fugito." [SURUS] callide.	
[DEMEA] "hoc laudist." [SURUS] istaec res est. [DEMEA] "hoc uitio datur."	
[SURUS] probissime. [DEMEA] porro autem . . [SURUS] non hercle otiumst	
nunc mi auscultandi. piscis ex sententia
nactus sum: i mihi ne corrumpantur cautiost.	
nam id nobis tam flagitiumst quam illa, demea,	
non facere uobis quae modo dixti; et quod queo	
conseruis ad eundem istunc praecipio modum:	
"hoc salsumst, hoc adustumst, hoc lautumst parum;
illud recte: iterum sic memento." sedulo	
moneo quae possum pro mea sapientia:	
postremo, tamquam in speculum, in patinas, demea,	
inspicere iubeo et moneo quid facto usu' sit.	
inepta haec esse nos quae facimus sentio;
uerum quid facias? ut homost ita morem geras.	
numquid uis? [DEMEA] mentem uobis meliorem dari.	
[SURUS] tu rus hinc ibi'? [DEMEA] recta. [SURUS] nam quid tu hic agas,	
ubi siquid bene praecipias nemo obtemperat?—	

[DEMEA] ego uero hinc abeo, quando is quam ob rem huc ueneram
rus abiit: illum curo unum, ille ad me attinet:	
quando ita uolt frater, de istoc ipse uiderit.	
sed quis illic est procul quem uideo? estne hegio	
tribuli' noster? si sati' cerno is herclest. uaha	
homo amicu' nobis iam inde a puero o di boni,
ne illiu' modi iam magna nobis ciuium	
paenuriast, homo antiqua uirtute ac fide!	
haud cito mali quid ortum ex hoc sit publice.	
quam gaudeo! ubi etiam huiu' generi' reliquias	
restare uideo, uah uiuere etiam nunc lubet.
opperiar hominem hic ut salutem et conloquar.	
hegio demea geta pamphila	
he. pro di inmortales, facinus indignum, geta!	
quid narras! [GETA] sic est factum. [HEGIO] ex illan familia
tam inliberale facinus esse ortum! o aeschine,	
pol haud paternum istuc dedisti. [DEMEA] uidelicet
de psaltria hac audiuit: id illi nunc dolet	
alieno, pater is nihili pendit. ei mihi!	
utinam hic prope adesset alicubi atque audiret haec!	
he. nisi facient quae illos aequomst, haud sic auferent.	
[GETA] in te spes omnis, hegio, nobis sitast:
te solum habemu', tu es patronu', tu pater:	
ille tibi moriens nos commendauit senex:	
si deseris tu periimus. [HEGIO] caue dixeris:
neque faciam neque me sati' pie posse arbitror.	
[DEMEA] adibo. saluere hegionem plurumum
iubeo. [HEGIO] oh te quaerebam ipsum: salue, demea.
[DEMEA] quid autem? [HEGIO] maior filius tuos aeschinus,
quem fratri adoptandum dedisti, neque boni	
neque liberalis functus officiumst uiri.	
[DEMEA] quid istuc est? [HEGIO] nostrum amicum noras simulum atque
aequalem. [DEMEA] quidni? [HEGIO] filiam eius uirginem
uitiauit. [DEMEA] hem. [HEGIO] mane: nondum audisti, demea,
quod est grauissimum. [DEMEA] an quid est etiam amplius?	
he. uero amplius; nam hoc quidem ferundum aliquo modost:	
persuasit nox amor uinum adulescentia:
humanumst. ubi scit factum, ad matrem uirginis	
uenit ipsus ultro lacrumans orans obsecrans	
fidem dans, iurans se illam ducturum domum.	
ignotumst tacitumst creditumst. uirgo ex eo	
compressu grauida factast mensi' hic decumus est;
ill' bonu' uir nobis psaltriam, si dis placet,	
parauit quicum uiuat, illam deserit.	
[DEMEA] pro certo tu istaec dici'? [HEGIO] mater uirginis
in mediost, ipsa uirgo, res ipsa, hic geta	
praeterea, ut captusest seruolorum, non malus
neque iners: alit illas, solus omnem familiam	
sustentat: hunc abduce uinci, quaere rem.	
[GETA] immo hercle extorque, nisi ita factumst, demea.	
postremo non negabit: coram ipsum cedo.	
[DEMEA] pudet: nec quid agam nec quid huic respondeam
scio. [PAMPILUS] {⁴¹intus}⁴¹ miseram me, differor doloribus!	
iuno lucina, fer opem! serua me obsecro! [HEGIO] hem
numnam illa quaeso parturit? [GETA] certe, hegio. [HEGIO] em
illaec fidem nunc uostram inplorat, demea:	
quod uos uis cogit id uoluntate impetret.
haec primum ut fiant deos quaeso ut uobis decet.	
sin aliter animu' uoster est, ego, demea,	
summa ui defendam hanc atque illum mortuom.	
cognatu' mihi erat: una a pueris paruolis	
sumus educati; una semper militiae et domi
fuimus; paupertatem una pertulimus grauem.	
quapropter nitar faciam experiar, denique	
animam relinquam potiu' quam illas deseram.	
quid mihi respondes? [DEMEA] fratrem conueniam, hegio;	
is quod mi de hac re dederit consilium id sequar.a
he. sed, demea, hoc tu facito cum animo cogites:
quam uos facillime agiti', quam estis maxume	
potentes dites fortunati nobiles,	
tam maxume uos aequo animo aequa noscere	
oportet, si uos uolti' perhiberi probos.	
[DEMEA] redito: fient quae fieri aequomst omnia.
he. decet te facere. geta, duc me intro ad sostratam.—	
[DEMEA] non me indicente haec fiunt: utinam hic sit modo	
defunctum! uerum nimia illaec licentia	
profecto euadit in aliquod magnum malum.	
ibo ac requiram fratrem ut in eum haec euomam.

[HEGIO] bono animo fac sis, sostrata, et istam quod potes
fac consolere. ego micionem, si apud forumst,	
conueniam atque ut res gestast narrabo ordine:	
si est facturus ut sit officium suom,	
faciat; sin aliter de hac re est eius sententia,
respondeat mi, ut quid agam quam primum sciam.	

[CTESIPO] ain patrem hinc abisse rus? [SURUS] iamdudum. [CTESIPO] dic sodes. [SURUS] apud uillamst:
nunc quom maxume operis aliquid facere credo. [CTESIPO] utinam quidem!
quod cum salute eius fiat, ita se defetigarit uelim	
ut triduo hoc perpetuo prorsum e lecto nequeat surgere.
[SURUS] ita fiat, et istoc siqui potis est rectiūs. [CTESIPO] ita; nam hunc diem
misere nimi' cupio, ut coepi, perpetuom in laetitia degere.	
et illud rus nulla alia causa tam male odi nisi quia propest:	
quod si abesset longius,	
priu' nox oppressisset illi quam huc reuorti posset iterum.
nunc ubi me illic non uidebit, iam huc recurret, sat scio:	
rogitabit me ubi fuerim: "ego hodie toto non uidi die."	
quid dicam? [SURUS] nilne in mentemst? [CTESIPO] numquam quicquam. [SURUS] tanto nequior.
cliens amicus hospes nemost uobis? [CTESIPO] sunt: quid postea?
[SURUS] hisce opera ut data sit? [CTESIPO] quae non data sit? non potest fieri. [SURUS] potest.
[CTESIPO] interdius; sed si hic pernocto, causae quid dicam, syre?
[SURUS] uah quam uellem etiam noctu amicis operam mos esset dari!	
quin tu otiosus esto: ego illius sensum pulchre calleo.	
quom feruit maxume, tam placidum quam ouem reddo. [CTESIPO] quomodo?
[SURUS] laudarier te audit lubenter: facio te apud illum deum;
uirtutes narro. [CTESIPO] meas? [SURUS] tuas: homini ilico lacrumae cadunt
quasi puero gaudio. em tibi autem! [CTESIPO] quidnamst? [SURUS] lupus in fabula.
[CTESIPO] pater est? [SURUS] ipsust. [CTESIPO] syre, quid agimu'? [SURUS] fuge modo intro; ego uidero.
[CTESIPO] siquid rogabit, nusquam tu me: audistin? [SURUS] potin ut desinas?

[DEMEA] ne ego homo sum infelix: primum fratrem nusquam inuenio gentium;
praeterea autem, dum illum quaero, a uilla mercennarium	
uidi: is filium negat esse rure. nec quid agam scio.	
[CTESIPO] syre. [SURUS] quid est? [CTESIPO] men quaerit? [SURUS] uerum. [CTESIPO] perii. [SURUS] quin tu animo bono es.
[DEMEA] quid hoc, malum, infelicitatis? nequeo sati' decernere;	
nisi me credo huic esse natum rei, ferundis miseriis.
primu' sentio mala nostra, primu' rescisco omnia,	
primu' porro obnuntio, aegre solu' siquid fit fero.	
[SURUS] rideo hunc: primum ait se scire: is solu' nescit omnia.	
[DEMEA] nunc redeo, si forte frater redierit uiso. [CTESIPO] syre,
obsecro uide ne ille huc prorsu' se inruat. [SURUS] etiam taces?
ego cauebo. [CTESIPO] numquam hercle ego hodie istuc committam tibi;
nam me iam in cellam aliquam cum illa concludam: id tutissimumst.	
[SURUS] age, tamen ego hunc amouebo.— [DEMEA] sed eccum sceleratum syrum.	
[SURUS] non hercle hic qui uolt durare quisquam, si sic fit, potest.	
scire equidem uolo quot mihi sint domini: quae haec est miseria?
[DEMEA] quid ille gannit? quid uolt? quid ais, bone uir? est frater domi?	
[SURUS] quid, malum, "bone uir" mihi narras? equidem perii. [DEMEA] quid tibist?	
[SURUS] rogitas? ctesipho me pugnis miserum et istam psaltriam	
usque occidit. [DEMEA] hem quid narras? [SURUS] em uide ut discidit labrum.	
[DEMEA] quam ob rem? [SURUS] me inpulsore hanc emptam esse ait. [DEMEA] non tu eum rus hinc modo
produxe aibas? [SURUS] factum; uerum uenit post insaniens:	
nil pepercit. non puduisse uerberare hominem senem!	
quem ego modo puerum tantillum in manibu' gestaui meis.	
[DEMEA] laudo: ctesipho, patrissas: abi, uirum te iudico.	
[SURUS] laudas? ne ille continebit posthac, si sapiet, manus.
[DEMEA] fortiter! [SURUS] perquam, quia miseram mulierem et me seruolum,	
qui referire non audebam, uicit: hui perfortiter.	
[DEMEA] non potuit melius. idem quod ego sentit te esse huic rei caput.	
sed estne frater intu'? [SURUS] non est. [DEMEA] ubi illum inueniam cogito.	
[SURUS] scio ubi sit, uerum hodie numquam monstrabo. [DEMEA] hem quid ais? [SURUS] ita.
[DEMEA] dimminuetur tibi quidem iam cerebrum. [SURUS] at nomen nescio	
illius homini', sed locum noui ubi sit. [DEMEA] dic ergo locum.	
[SURUS] nostin porticum apud macellum hanc deorsum? [DEMEA] quidni nouerim?	
[SURUS] praeterito hac recta platea sursum: ubi eo ueneris,	
cliuo' deorsum uorsum est: hac te praecipitato. postea
est ad hanc manum sacellum: ibi angiportum propter est.	
[DEMEA] quodnam? [SURUS] illic ubi etiam caprificu' magna est. [DEMEA] noui. [SURUS] hac pergito.	
[DEMEA] id quidem angiportum non est peruium. [SURUS] uerum hercle. uah	
censen hominem me esse? erraui: in porticum rursum redi:	
sane hac multo propius ibis et minor est erratio.
scin cratini huius ditis aedis? [DEMEA] scio. [SURUS] ubi eas praeterieris,	
ad sinistram hac recta platea, ubi ad dianae ueneris,	
ito ad dextram; priu' quam ad portam uenias, apud ipsum lacum	
est pistrilla et exaduorsum fabrica: ibist. [DEMEA] quid ibi facit?	
[SURUS] lectulos—in sole—ilignis pedibu' faciundos dedit.
[DEMEA] ubi poteti' uos: bene sane. sed cesso ad eum pergere?—	
[SURUS] i sane: ego te exercebo hodie, ut dignus es, silicernium.	
aeschinus odiose cessat: prandium corrumpitur;	
ctesipho autem in amorest totus. ego iam prospiciam mihi:	
nam iam abibo atque unum quicquid, quod quidem erit bellissimum,
carpam et cyathos sorbilans paullatim hunc producam diem.	

[MICIO] ego in hac re nil reperio quam ob rem lauder tanto opere, hegio:	
meum officium facio, quod peccatum a nobis ortumst corrigo.	
nisi si me in illo credidisti esse hominum numero qui ita putant,	
sibi fieri iniuriam ultro si quam fecere ipsi expostules,
et ultro accusant. id quia non est a me factum agi' gratias?	
he. ah minime: numquam te aliter atque es in animum induxi meum.	
sed quaeso ut una mecum ad matrem uirginis eas, micio,	
atque istaec eadem quae mihi dixti tute dicas mulieri:	
suspicionem hanc propter fratrem eius esse et illam psaltriam.
[MICIO] si ita aequom censes aut si ita opus est facto, eamu'. [HEGIO] bene facis:
nam et illic animum iam releuabi', quae dolore ac miseria	
tabescit, et tuo officio fueri' functu'. sed si aliter putas,	
egomet narrabo quae mihi dixti. [MICIO] immo ego ibo. [HEGIO] bene facis.
omnes, quibu' res sunt minu' secundae, mage sunt nescioquo modo
suspiciosi; ad contumeliam omnia accipiunt magis;	
propter suam inpotentiam se semper credunt claudier.	
quapropter te ipsum purgare ipsi coram placabilius est.	
[MICIO] et recte et uerum dici'. [HEGIO] sequere me ergo hac intro. [MICIO] maxume.

[AESCHINUS] discrucior animi:
hocin de inprouiso mali mihi obici tantuma
ut neque quid me faciam nec quid agam certu' siem!
membra metu debilia sunt; animu' timore obstipuit;	
pectore consistere nil consili quit.	
uaha
quo modo me ex hac expediam turba?
tanta nunc suspicio de me incidit neque ea inmerito:
sostrata credit mihi me psaltriam hanc emisse; id anus mi indicium fecit.-
nam ut hinc forte ad obstetricem erat missa, ubi uidi, ilico
accedo, rogito pamphilā quid agat, iam partus adsiet,	
eon obstetricem accersat. illa exclamat "abi abi iam, aeschine,
sati' diu dedisti uerba, sat adhuc tua nos frustratast fides."	
"hem quid istuc obsecro" inquam "est?" "ualeas, habeas illam quae placet."	
sensi ilico id illas suspicari, sed me reprehendi tamen	
nequid de fratre garrulae illi dicerem ac fieret palam.	
nunc quid faciam? dicam fratris esse hanc? quod minimest opus
usquam ecferri. ac mitto: fieri potis est ut nequa exeat:	
ipsum id metuo ut credant. tot concurrunt ueri similia:	
egomet rapui ipse, egomet solui argentum, ad me abductast domum.	
haec adeo mea culpa fateor fieri: non me hanc rem patri,	
utut erat gesta, indicasse. exorassem ut eam ducerem.
cessatum usque adhuc est: iam porro, aeschine, expergiscere!	
nunc hoc primumst: ad illas ibo ut purgem me; accedam ad fores.	
perii! horresco semper ubi pultare hasce occipio miser.	
heus heus aeschinus ego sum: aperite aliquis actutum ostium.	
prodit nescioquis: concedam huc. [MICIO] ita uti dixi, sostrata,
facite; ego aeschinum conueniam, ut quomodo acta haec sunt sciat.	
sed quis ostium hic pultauit? [AESCHINUS] pater hercle est: perii. [MICIO] aeschine,	
[AESCHINUS] quid huic hic negotist? [MICIO] tune has pepulisti fores?	
tacet. quor non ludo hunc aliquantisper? melius est,	
quandoquidem hoc numquam mihi ipse uoluit credere.
nil mihi respondes? [AESCHINUS] non equidem istas, quod sciam.	
[MICIO] ita? nam mirabar quid hic negoti esset tibi.	
erubuit: salua res est. [AESCHINUS] dic sodes, pater,	
tibi uero quid istic est rei? [MICIO] nil mihi quidem.	
amicu' quidam me a foro abduxit modo
huc—aduocatum sibi. [AESCHINUS] quid? [MICIO] ego dicam tibi:	
habitant hic quaedam mulieres pauperculae;	
ut opinor, eas non nosse te, et certo scio,	
neque enim diu huc migrarunt. [AESCHINUS] quid tum postea?	
[MICIO] uirgo est cum matre. [AESCHINUS] perge. [MICIO] haec uirgo orbast patre;
hic meus amicus illi genere est proxumus:	
huic leges cogunt nubere hanc. [AESCHINUS] perii! [MICIO] quid est?	
[AESCHINUS] nil: recte: perge. [MICIO] is uenit ut secum auehat,	
nam habitat mileti. [AESCHINUS] hem uirginem ut secum auehat?	
[MICIO] sic est. [AESCHINUS] miletum usque obsecro? [MICIO] ita. [AESCHINUS] animo malest.
quid ipsae? quid aiunt? [MICIO] quid illas censes? nil enim.	
commenta mater est esse ex alio uiro	
nescioquo puerum natum, neque eum nominat;	
priorem esse illum, non oportere huic dari.	
[AESCHINUS] eho nonne haec iusta tibi uidentur postea?
[MICIO] non. [AESCHINUS] obsecro non? an illam hinc abducet, pater?	
[MICIO] quid illam ni abducat? [AESCHINUS] factum a uobis duriter	
inmisericorditerque atque etiam, si est, pater,	
dicendum magis aperte, inliberaliter.	
[MICIO] quam ob rem? [AESCHINUS] rogas me? quid illi tandem creditis
fore animi misero qui illam consueuit prior,	
qui infelix haud scio an illam misere nunc amet,	
quom hanc sibi uidebit praesens praesenti eripi,	
abduci ab oculis? facinus indignum, pater!	
[MICIO] qua ratione istuc? quis despondit? quis dedit?
quoi quando nupsit? auctor his rebus quis est?	
quor duxit alienam? [AESCHINUS] an sedere oportuit	
domi uirginem tam grandem dum cognatus huc	
illim ueniret exspectantem? haec, mi pater,	
te dicere aequom fuit et id defendere.
[MICIO] ridiculum! aduorsumne illum causam dicerem	
quoi ueneram aduocatu'? sed quid ista, aeschine,	
nostra? aut quid nobis cum illis? abeamus. quid est?	
quid lacrumas? [AESCHINUS] pater, obsecro, ausculta. [MICIO] aeschine, audiui omnia	
et scio; nam te amo, quo mage quae agi' curae sunt mihi.
[AESCHINUS] ita uelim me promerentem ames dum uiuas, mi pater,	
ut me hoc delictum admisisse in me, id mihi uehementer dolet	
et me tui pudet. [MICIO] credo hercle, nam ingenium noui tuom	
liberale; sed uereor ne indiligens nimium sies.	
in qua ciuitate tandem te arbitrare uiuere?
uirginem uitiasti quam te non ius fuerat tangere.	
iam id peccatum primum sane magnum, at humanum tamen:	
fecere alii saepe item boni. at postquam id euenit, cedo	
numquid circumspexti? aut numquid tute prospexti tibi	
quid fieret, qua fieret? si te mi ipsum puduit proloqui,
qua resciscerem? haec dum dubitas, menses abierunt decem.	
prodidisti te et illam miseram et gnatum, quod quidem in te fuit.	
quid? credebas dormienti haec tibi confecturos deos?	
et illam sine tua opera in cubiculum iri deductum domum?	
nolim ceterarum rerum te socordem eodem modo.
bono animo es, duces uxorem. [AESCHINUS] hem. [MICIO] bono animo es inquam. [AESCHINUS] pater,	
obsecro, nunc ludi' tu me? [MICIO] ego te? quam ob rem? [AESCHINUS] nescio:	
quia tam misere hoc esse cupio uerum, eo uereor magis.	
[MICIO] abi domum ac deos conprecare ut uxorem accersas: abi.	
[AESCHINUS] quid? iam uxorem? [MICIO] iam. [AESCHINUS] iam? [MICIO] iam quantum potest. [AESCHINUS] di me, pater,
omnes oderint ni mage te quam oculos nunc ego amo meos.	
[MICIO] quid? quam illam? [AESCHINUS] aeque. [MICIO] perbenigne. [AESCHINUS] quid? ille ubist milesius?	
[MICIO] periit abiit nauem escendit. sed quor cessas? [AESCHINUS] abi, pater,	
tu potius deos conprecare; nam tibi eos certo scio,	
quo uir melior multo es quam ego, obtemperaturos magis.
[MICIO] ego eo intro ut quae opu' sunt parentur: tu fac ut dixi, si sapis.—	
[AESCHINUS] quid hoc est negoti? hoc est patrem esse aut hoc est filium esse?	
si frater aut sodalis esset, qui mage morem gereret?	
hic non amandus, hicine non gestandus in sinust? hem.	
itaque adeo magnam mi iniicit sua commoditate curam
ne inprudens forte faciam quod nolit: sciens cauebo.	
sed cesso ire intro, ne morae meis nuptiis egomet siem?	

[DEMEA] defessu' sum ambulando: ut, syre, te cum tua	
monstratione magnu' perdat iuppiter!	
perreptaui usque omne oppidum: ad portam, ad lacum,
quo non? neque illi fabrica ulla erat nec fratrem homo	
uidisse se aibat quisquam. nunc uero domi	
certum obsidere est usque donec redierit.	

[MICIO] ibo, illis dicam nullam esse in nobis moram.	
[DEMEA] sed eccum ipsum. te iamdudum quaero, micio.
[MICIO] quidnam? [DEMEA] fero alia flagitia ad te ingentia	
boni illius adulescentis. [MICIO] ecce autem! [DEMEA] noua,	
capitalia. [MICIO] ohe iam. [DEMEA] ah nescis qui uir sit. [MICIO] scio.	
[DEMEA] ah stulte, tu de psaltria me somnias	
agere: hoc peccatum in uirginemst ciuem. [MICIO] scio.
[DEMEA] oho scis et patere? [MICIO] quidni patiar? [DEMEA] dic mihi,	
non clamas? non insanis? [MICIO] non: malim quidem . .	
[DEMEA] puer natust. [MICIO] di bene uortant! [DEMEA] uirgo nil habet.	
[MICIO] audiui. [DEMEA] et ducenda indotatast. [MICIO] scilicet.	
[DEMEA] quid nunc futurumst? [MICIO] id enim quod res ipsa fert:
illinc huc transferetur uirgo. [DEMEA] o iuppiter,	
istocin pacto oportet? [MICIO] quid faciam amplius?	
[DEMEA] quid facias? si non ipsa re tibi istuc dolet,	
simulare certe est homini'. [MICIO] quin iam uirginem	
despondi; res compositast; fiunt nuptiae;
dempsi metum omnem: haec mage sunt homini'. [DEMEA] ceterum	
placet tibi factum, micio? [MICIO] non, si queam	
mutare. nunc quom non queo, animo aequo fero.	
ita uitast hominum quasi quom ludas tesseris:	
si illud quod maxume opus est iactu non cadit,
illud quod cecidit forte, id arte ut corrigas.	
[DEMEA] corrector! nemp' tua arte uiginti minae	
pro psaltria periere: quae quantum potest	
aliquo abiciundast, si non pretio at gratiis.	
[MICIO] neque est neque illam sane studeo uendere.
[DEMEA] quid igitur facies? [MICIO] domi erit. [DEMEA] pro diuom fidem!	
meretrix et materfamilias una in domo?	
[MICIO] quor non? [DEMEA] sanum te credis esse? [MICIO] equidem arbitror.	
[DEMEA] ita me di ament, ut uideo tuam ego ineptiam,	
facturum credo ut habeas quicum cantites.
[MICIO] quor non? [DEMEA] et noua nupta eadem haec discet? [MICIO] scilicet.	
[DEMEA] tu inter eas restim ductans saltabis? [MICIO] probe.	
[DEMEA] probe? [MICIO] et tu nobiscum una, si opu' sit. [DEMEA] ei mihi!	
non te haec pudent? [MICIO] iam uero omitte, demea,	
tuam istanc iracundiam atque ita uti decet
hilarum ac lubentem fac te gnati in nuptiis.	
ego hos conuenio, post huc redeo.— [DEMEA] o iuppiter,	
hancin uitam! hoscin mores! hanc dementiam!	
uxor sine dote ueniet; intu' psaltriast;	
domu' sumptuosa; adulescens luxu perditus;
senex delirans. ipsa si cupiat salus,	
seruare prorsu' non potest hanc familiam.

[SURUS] edepol, syrisce, te curasti molliter
lauteque munus administrasti tuom:	
abi. sed postquam intu' sum omnium rerum satur,
prodeambulare huc lubitum est. [DEMEA] illud sis uide:	
exemplum disciplinae! [SURUS] ecce autem hic adest	
senex noster. quid fit? quid tu es tristis? [DEMEA] oh scelus!	
[SURUS] ohe iam! tu uerba fundis hic, sapientia?	
[DEMEA] tun si meus esses, [SURUS] dis quidem esses, demea,
ac tuam rem constabilisses. [DEMEA] exempla omnibus	
curarem ut esses. [SURUS] quam ob rem? quid feci? [DEMEA] rogas?	
in ipsa turba atque in peccato maxumo,	
quod uix sedatum satis est, potatis, scelus,	
quasi re bene gesta. [SURUS] sane nollem huc exitum.

[DROMO] heus syre, rogat te ctesipho ut redeas. [SURUS] abi.—
[DEMEA] quid ctesiphonem hic narrat? [SURUS] nil. [DEMEA] eho carnufex,	
est ctesipho intu'? [SURUS] non est. [DEMEA] quor hic nominat?	
[SURUS] est aliu' quidam, parasitaster paullulus:	
nostin? [DEMEA] iam scibo. [SURUS] quid agi'? quo abis? [DEMEA] mitte me.
[SURUS] noli inquam. [DEMEA] non manum abstines, mastigia?	
an tibi iam mauis cerebrum dispergam hic? [SURUS] abit.—	
edepol comissatorem haud sane commodum,	
praesertim ctesiphoni! quid ego nunc agam?	
nisi, dum haec silescunt turbae, interea in angulum
aliquo abeam atque edormiscam hoc uilli: sic agam.	

[MICIO] parata a nobis sunt, ita ut dixi, sostrata:
ubi uis . . quisnam a me pepulit tam grauiter fores?	
[DEMEA] ei mihi! quid faciam? quid agam? quid clamem aut querar?	
"o caelum, o terra, o maria neptuni!" [MICIO] em tibi!
resciuit omnem rem: id nunc clamat: ilicet;	
paratae lites: succurrendumst. [DEMEA] eccum adest	
communi' corruptela nostrum liberum.	
[MICIO] tandem reprime iracundiam atque ad te redi.	
[DEMEA] repressi redii, mitto maledicta omnia:
rem ipsam putemu'. dictum hoc inter nos fuit	
ex te adeo ortumst ne tu curares meum	
neue ego tuom? responde. [MICIO] factumst, non nego.	
[DEMEA] quor nunc apud te potat? quor recipis meum?	
quor emis amicam, micio? numqui minus
mihi idem ius aequomst esse? quid mecumst tibi?	
quando ego tuom non curo, ne cura meum.	
[MICIO] non aequom dici'. [DEMEA] non? [MICIO] nam uetu' uerbum hoc quidemst,	
communia esse amicorum inter se omnia.	
[DEMEA] facete! nunc demum istaec nata oratiost?
[MICIO] ausculta paucis nisi molestumst, demea.	
principio, si id te mordet, sumptum filii	
quem faciunt, quaeso hoc facito tecum cogites:	
tu illos duo olim pro re tolerabas tua,	
quod sati' putabas tua bona ambobus fore,
et me tum uxorem credidisti scilicet	
ducturum. eandem illam rationem antiquam optine:	
conserua quaere parce, fac quam plurumum	
illis relinquas, gloriam tu istam optine.	
mea, quae praeter spem euenere, utantur sine.
de summa nil decedet: quod hinc accesserit	
id de lucro putato esse omne. haec si uoles	
in animo uere cogitare, demea,	
et mihi et tibi et illis dempseris molestiam.	
[DEMEA] mitto rem: consuetudinem amborum . . [MICIO] mane:
scio; istuc ibam. multa in homine, demea,	
signa insunt ex quibu' coniectura facile fit,	
duo quom idem faciunt saepe, ut possis dicere	
"hoc licet inpune facere huic, illi non licet",	
non quo dissimili' res sit sed quo is qui facit.
quae ego inesse illis uideo, ut confidam fore	
ita ut uolumu'. uideo eos sapere intellegere, in loco	
uereri, inter se amare: scire est liberum	
ingenium atque animum: quouis illos tu die	
redducas. at enim metuas ne ab re sint tamen
omissiores paullo. o noster demea,	
ad omnia alia aetate sapimus rectius;	
solum unum hoc uitium adfert senectus hominibus:	
adtentiores sumus ad rem omnes quam sat est:	
quod illos sat aetas acuet. [DEMEA] ne nimium modo
bonae tuae istae nos rationes, micio,	
et tuos iste animus aequo' subuortat. [MICIO] tace:	
non fiet. mitte iam istaec; da te hodie mihi:	
exporge frontem. [DEMEA] scilicet ita tempu' fert:	
faciundumst. ceterum ego rus cras cum filio
cum primo luci ibo hinc. [MICIO] de nocte censeo:	
hodie modo hilarum te face. [DEMEA] et istam psaltriam	
una illuc mecum hinc abstraham. [MICIO] pugnaueris:	
eo pacto prorsum illi adligaris filium.	
modo facito ut illam serues. [DEMEA] ego istuc uidero,
atque ibi fauillae plena, fumi ac pollinis	
coquendo sit faxo et molendo; praeter haec	
meridie ipso faciam ut stipulam colligat:	
tam excoctam reddam atque atram quam carbost. [MICIO] placet:	
nunc mihi uidere sapere. atque equidem filium
tum, etiam si nolit, cogam ut cum illa una cubet.	
[DEMEA] derides? fortunatu's qui isto animo sies.	
ego sentio . . [MICIO] ah pergisne? [DEMEA] iam iam desino.	
[MICIO] i ergo intro, et quoi reist ei rei hilarum hunc sumamus diem.	

[DEMEA] numquam ita quisquam bene subducta ratione ad uitam fuit
quin res aetas usu' semper aliquid adportet noui,	
aliquid moneat: ut illa quae te scisse credas nescias,	
et quae tibi putaris prima, in experiundo ut repudies.	
quod nunc mi euenit; nam ego uitam duram quam uixi usque adhuc	
iam decurso spatio omitto. id quam ob rem? re ipsa repperi
facilitate nil esse homini meliu' neque clementia.	
id esse uerum ex me atque ex fratre quoiuis facilest noscere.	
ill' suam semper egit uitam in otio, in conuiuiis,	
clemens placidu', nulli laedere os, adridere omnibus;	
sibi uixit, sibi sumptum fecit: omnes bene dicunt, amant.
ego ille agresti' saeuo' tristi' parcu' truculentus tenax	
duxi uxorem: quam ibi miseriam uidi! nati filii,	
alia cura. heia autem, dum studeo illis ut quam plurumum	
facerem, contriui in quaerundo uitam atque aetatem meam:	
nunc exacta aetate hoc fructi pro labore ab eis fero,
odium; ille alter sine labore patria potitur commoda.	
illum amant, me fugitant; illi credunt consilia omnia,	
illum diligunt, apud illum sunt ambo, ego desertu' sum;	
illum ut uiuat optant, meam autem mortem exspectant scilicet.	
ita eos meo labore eductos maxumo hic fecit suos
paullo sumptu: miseriam omnem ego capio, hic potitur gaudia.	
age age, nunciam experiamur contra ecquid ego possiem	
blande dicere aut benigne facere, quando hoc prouocat.	
ego quoque a meis me amari et magni pendi postulo:	
si id fit dando atque obsequendo, non posteriores feram.
deerit: id mea minime refert qui sum natu maxumus.	

[SURUS] heus demea, orat frater ne abeas longius.	
[DEMEA] quis homo? o syre noster, salue: quid fit? quid agitur?	
[SURUS] recte. [DEMEA] optumest. iam nunc haec tria primum addidi	
praeter naturam: "o noster, quid fit? quid agitur?"
seruom haud inliberalem praebes te et tibi	
lubens bene faxim. [SURUS] gratiam habeo. [DEMEA] atqui, syre,	
hoc uerumst et ipsa re experiere propediem.	

[GETA] era, ego huc ad hos prouiso quam mox uirginem	
accersant. sed eccum demeam. saluos sies.
[DEMEA] o qui uocare? [GETA] geta. [DEMEA] geta, hominem maxumi	
preti te esse hodie iudicaui animo meo.	
nam is mihi profectost seruo' spectatus satis	
quoi dominu' curaest, ita uti tibi sensi, geta,	
et tibi ob eam rem, siquid usus uenerit,
lubens bene faxim. meditor esse adfabilis,	
et bene procedit. [GETA] bonus es quom haec existumas.	
[DEMEA] paullatim plebem primulum facio meam.	

[AESCHINUS] occidunt mequidem dum nimi' sanctas nuptias	
student facere: in adparando consumunt diem.
[DEMEA] quid agitur, aeschine? [AESCHINUS] ehem, pater mi, tu hic eras?	
[DEMEA] tuos hercle uero et animo et natura pater,	
qui te amat plus quam hosce oculos. sed quor non domum	
uxorem accersi'? [AESCHINUS] cupio; uerum hoc mihi moraest,	
tibicina et hymenaeum qui cantent. [DEMEA] eho
uin tu huic seni auscultare? [AESCHINUS] quid? [DEMEA] missa haec face,	
hymenaeum turbas lampadas tibicinas,	
atque hanc in horto maceriam iube dirui	
quantum potest: hac transfer: unam fac domum;	
transduce et matrem et familiam omnem ad nos. [AESCHINUS] placet,
pater lepidissime. [DEMEA] euge! iam lepidus uocor.	
fratri aedes fient peruiae, turbam domum	
adducet, et sumptu amittet multa: quid mea?	
ego lepidus ineo gratiam. iube nunciam	
dinumeret illi babylo uiginti minas.
syre, cessas ire ac facere? [SURUS] quid ago? [DEMEA] dirue.	
tu illas abi et transduce. [GETA] di tibi, demea,	
bene faciant, quom te uideo nostrae familiae	
tam ex animo factum uelle. [DEMEA] dignos arbitror.—	
quid tu ais? [AESCHINUS] sic opinor. [DEMEA] multo rectiust
quam illam puerperam hac nunc duci per uiam	
aegrotam. [AESCHINUS] nil enim meliu' uidi, mi pater.	
[DEMEA] sic soleo. sed eccum micio egreditur foras.	

[MICIO] iubet frater? ubi is est? tun iubes hoc, demea?	
[DEMEA] ego uero iubeo et hac re et aliis omnibus
quam maxume unam facere nos hanc familiam,	
colere adiuuare adiungere. [AESCHINUS] ita quaeso, pater.	
[MICIO] haud aliter censeo. [DEMEA] immo hercle ita nobis decet.	
primum huius uxorist mater. [MICIO] est. quid postea?	
[DEMEA] proba et modesta. [MICIO] ita aiunt. [DEMEA] natu grandior.
[MICIO] scio. [DEMEA] parere iamdiu haec per annos non potest;	
nec qui eam respiciat quisquam est: solast. [MICIO] quam hic rem agit?	
[DEMEA] hanc te aequomst ducere, et te operam ut fiat dare.	
[MICIO] me ducere autem? [DEMEA] te. [MICIO] me? [DEMEA] te inquam. [MICIO] ineptis. [DEMEA] si tu sis homo,	
hic faciat. [AESCHINUS] mi pater! [MICIO] quid tu autem huic, asine, auscultas? [DEMEA] nil agis:
fieri aliter non potest. [MICIO] deliras. [AESCHINUS] sine te exorem. mi pater.	
[MICIO] insanis: aufer. [DEMEA] age, da ueniam filio. [MICIO] satin sanus es?	
ego nouo' maritus anno demum quinto et sexagensumo	
fiam atque anum decrepitam ducam? idne estis auctores mihi?	
[AESCHINUS] face: promisi ego illis. [MICIO] promisti autem? de te largitor, puer.
[DEMEA] age, quid siquid te maius oret? [MICIO] quasi non hoc sit maxumum.	
[DEMEA] da ueniam. [AESCHINUS] ne grauare. [DEMEA] fac, promitte. [MICIO] non omittitis?	
[AESCHINUS] non, nisi te exorem. [MICIO] uis est haec quidem. [DEMEA] age prolixe, micio.	
[MICIO] etsi hoc mihi prauom ineptum absurdum atque alienum a uita mea	
uidetur, si uos tanto opere istuc uolti', fiat. [AESCHINUS] bene facis.
merito te amo. [DEMEA] uerum . . quid ego dicam, hoc quom confit quod uolo?	
[MICIO] quid nunc quod restat? [DEMEA] hegio—est his cognatu' proxumus	
adfini' nobis, pauper: bene nos aliquid facere illi decet.	
[MICIO] quid facere? [DEMEA] agellist hic sub urbe paullum quod locitas foras:	
huic demu' qui fruatur. [MICIO] paullum id autemst? [DEMEA] si multumst, tamen
faciundumst: pro patre huic est, bonus est, noster est; recte datur.	
postremo non meum illud uerbum facio quod tu, micio,	
bene et sapienter dixti dudum: "uitium commune omniumst	
quod nimium ad rem in senecta adtenti sumus"? hanc maculam nos decet	
effugere. et dictumst uere et re ipsa fieri oportet. [MICIO] gaudeo.
quid istic? dabitur quando quidem hic uolt. [AESCHINUS] mi pater!	
[DEMEA] nunc tu germanu's pariter animo et corpore.	
suo sibi gladio hunc iugulo. [SURUS] factumst quod iussisti, demea.	
[DEMEA] frugi homo's. ergo edepol hodie mea quidem sententia	
iudico syrum fieri esse aequom liberum. [MICIO] istunc liberum?
quodnam ob factum? [DEMEA] multa. [SURUS] o noster demea, edepol uir bonu's.	
ego istos uobis usque a pueris curaui ambo sedulo:	
docui monui bene praecepi semper quae potui omnia.	
[DEMEA] res apparet. et quidem porro haec, opsonare cum fide,	
scortum adducere, adparare de die conuiuium:
non mediocris hominis haec sunt officia. [SURUS] o lepidum caput!	
[DEMEA] postremo hodie in psaltria hac emunda hic adiutor fuit,	
hic curauit: prodesse aequomst: alii meliores erunt.	
denique hic uolt fieri. [MICIO] uin tu hoc fieri? [AESCHINUS] cupio. [MICIO] si quidem hoc	
uolti': syre, eho accede huc ad me: liber esto. [SURUS] bene facis.
omnibu' gratiam habeo et seorsum tibi praeterea, demea.	
[DEMEA] gaudeo. [AESCHINUS] et ego. [SURUS] credo. utinam hoc perpetuom fiat gaudium,	
phrygiam ut uxorem meam una mecum uideam liberam!	
[DEMEA] optumam quidem mulierem. [SURUS] et quidem tuo nepoti huius filio	
hodie prima mammam dedit haec. [DEMEA] hercle uero serio,
siquidem prima dedit, haud dubiumst quin emitti aequom siet.	
[MICIO] ob eam rem? [DEMEA] ob eam. postremo a me argentum quantist sumito.	
[SURUS] di tibi, demea, omnes semper omnia optata offerant!	
[MICIO] syre, processisti hodie pulchre. [DEMEA] siquidem porro, micio,	
tu tuom officium facies atque huic aliquid paullum prae manu
dederis, unde utatur, reddet tibi cito. [MICIO] istoc uilius.	
[DEMEA] frugi homost. [SURUS] reddam hercle; da modo. [AESCHINUS] age, pater! [MICIO] post consulam.	
[DEMEA] faciet. [SURUS] o uir optume! [AESCHINUS] o pater mi festiuissime!	
[MICIO] quid istuc? quae res tam repente mores mutauit tuos?	
"quod prolubium? quae istaec subitast largitas?" [DEMEA] dicam tibi:
ut id ostenderem, quod te isti facilem et festiuom putant,	
id non fieri ex uera uita neque adeo ex aequo et bono,	
sed ex adsentando indulgendo et largiendo, micio.	
nunc adeo si ob eam rem uobis mea uita inuisa, aeschine, est,	
quia non iusta iniusta, prorsus omnia omnino obsequor,
missa facio: effundite emite, facite quod uobis lubet.	
sed si id uolti' potiu', quae uos propter adulescentiam	
minu' uideti', magis inpense cupiti', consulitis parum,	
haec reprehendere et corrigere me et obsecundare in loco,	
ecce me qui id faciam uobis. [AESCHINUS] tibi, pater, permittimus:
plus scis quid opu' factost. sed de fratre quid fiet? [DEMEA] sino:	
habeat: in istac finem faciat. [MICIO] istuc recte. [CANTOR] plaudite!